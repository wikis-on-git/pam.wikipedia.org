Isumbung Da kayu
Neng: Renato B. Alzadon


Y Loling tajimik,  kapapanganak na,
makalunus neman migsabi-sabi ya;
Ining pepanganak a Menilut, ngana
Atukluan neng Loli ing pi-ulunan na.

Lalto naman karing tawas Albularyu
Atisuran nala ding Nunu king Pungsu;
Ulina ning mua ra parusan de kanu
Inia makanian deng guguluan animu.

Ela tinalab ding in-ain tang manuk
ketang pun ning kwayan a misna kasuksuk;
Uling  ustung sumpung  ing pali  nang buntuk
Mamag-diskursu yang alang prenu asbuk.

Nganang  magdiskursu: " mamag-hukbu kayu
Eyu pala agyu,  suku-suku kayu;
Ngeni mong ati ko panig ning gubyernu
Pamaten yu kaming pepakan kekayu.

Katuk ko keng pasbul benging kapitangan
Atna ko karanup maintun kong pamangan;
Limasan mi rugu ing ditak ming kanan
yapag  mi kekayu king bakayung mangan.

Oini ing ablas yo king kekaming suyu
Pemaglista yu la ding kekaming lagyu;
Atsaka mo ngening hukbu kong sinuku
Ikaming pepakan ding kekong panuldu.

keng pamanggawan yo  ala kong keliwan
karing kama-malung taksil a ubingan;
Nung ninu ding taung kekayu pepakan
Ila pa ding  ngeni buri yung tuktukan. 

Iniang ken kong kilual makipangan kayu
karas yu ken king lub mamaniawad kayu;
Libut-libutan ye ing kekaming baryu
Manyawad kong kambing, manuk, ampon asu.

Pikasa-kasa yo ding baril yung talan
Birthday na ning CO gagawan yung sangkan;
Rugo, king takut da ding taung keraklan
Babie ra kekayu ing kekong pamitan.

Dapot aku naman, nanu man gawan yu
Eko katakutan balas deng baril yu;
Ing gagawan yung yan pakatandanan yu
King Kapitan Roldan, Isumbung da kayu.

Balayu siguru ing tutung mete ne----
Ing Kapitan Roldan, mabie ya, e mete!
Nung eye akakit, aku akakit ke
Daratangan na ku akakasabi ke.

Kabud abalu nang makanian ko dapat
Damdaman yo detang amanung masampat;
Ken ko mamagbidbid at magsalibatbat
Uli ning birtud nang king banua menibat.

Nung pamayapan na ning  mal tang Kapitan
Atin makalijim a buri kung daptan;
Kabud akung mika baril a tatalnan
Salikut na kayu, gisanan  dako ngan."
.
Pamilia nang Loli maniad lang dispensa
Karing maldang taung akakasabi ra;
"Panupaya ye pu  uling magnerbyus ya
Ena rugu balu ing pamaniabyan na."

Para kekatamung tanak na at subuk
Atmu na kalino ing keang penasbuk;
Mayap ya pa ining mikasakit buntuk
Ing mua nang  sisimpan apalual na asuk!

Dapot ikatamung matinu kunwari
Menatili tamung pakakabat labi;
Ing mangapalyaring mali ding mali
Nung atyu  keng wanan lumawe tang kaili.

 Manakit tamu man bulag ta mu mata
Maniabi ta mu man ding dila pipi la;
Susulat tamu man pakli ta mu pluma
Mag pasyuk tamu man ala lu king nota.

At misan a aldo Y Doctora Bengal
Tiki ne Y Loli, dela ne Hospital;
Kaibat nang mesuri  Hospital Probinsyal
Tiglus da neng dela Mandaluyung Rizal.

Maguing aral ya sa o magsilbing turu
Ing milyaring ini karing bayung tubu:
Nung ninu napin mang mamulang nang tutu
O' bat ya na pin mang miniabing matinu.

****************************
78/r/05/md
