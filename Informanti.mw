Ing '''informanti''' metung yang táung probeedor ning pribadu u pribilehiadung beluan tungkul king kapara u organisasion king metung a autoridad u kalában.

==King kawatásan==
"Isumbung Da Kayu" (1978) ing títulu ning isa karing [[poema]] king [[Kapampangan (amanu)|amánung Kapampángan]] ning talasúlat a [[Filipinas|Filipínung]] i [[Renato Alzadón]]. Ing tutuki ya ing rebisiong 2005 ning autor.

Y Loling tajimik,  kapapanganak na,<br>
makalunus neman migsabi-sabi ya;<br>
Ining pepanganak a Menilut, ngana<br>
Atukluan neng Loli ing pi-ulunan na.

Lalto naman karing tawas Albularyu<br>
Atisuran nala ding Nunu king Pungsu;<br>
Ulina ning mua ra parusan de kanu<br>
Inia makanian deng guguluan animu.

Ela tinalab ding in-ain tang manuk<br>
ketang pun ning kwayan a misna kasuksuk;<br>
Uling  ustung sumpung  ing pali  nang buntuk<br>
Mamag-diskursu yang alang prenu asbuk.

Nganang  magdiskursu: " mamag-hukbu kayu<br>
Eyu pala agyu,  suku-suku kayu;<br>
Ngeni mong ati ko panig ning gubyernu<br>
Pamaten yu kaming pepakan kekayu.

Katuk ko keng pasbul benging kapitangan<br>
Atna ko karanup maintun kong pamangan;<br>
Limasan mi rugu ing ditak ming kanan<br>
yapag  mi kekayu king bakayung mangan.

Oini ing ablas yo king kekaming suyu<br>
Pemaglista yu la ding kekaming lagyu;<br>
Atsaka mo ngening hukbu kong sinuku<br>
Ikaming pepakan ding kekong panuldu.

keng pamanggawan yo  ala kong keliwan<br>
karing kama-malung taksil a ubingan;<br>
Nung ninu ding taung kekayu pepakan<br>
Ila pa ding  ngeni buri yung tuktukan.

Iniang ken kong kilual makipangan kayu<br>
karas yu ken king lub mamaniawad kayu;<br>
Libut-libutan ye ing kekaming baryu<br>
Manyawad kong kambing, manuk, ampon asu.

Pikasa-kasa yo ding baril yung talan<br>
Birthday na ning CO gagawan yung sangkan;<br>
Rugo, king takut da ding taung keraklan<br>
Babie ra kekayu ing kekong pamitan.

Dapot aku naman, nanu man gawan yu<br>
Eko katakutan balas deng baril yu;<br>
Ing gagawan yung yan pakatandanan yu<br>
King Kapitan Roldan, Isumbung da kayu.

Balayu siguru ing tutung mete ne----<br>
Ing Kapitan Roldan, mabie ya, e mete!<br>
Nung eye akakit, aku akakit ke<br>
Daratangan na ku akakasabi ke.

Kabud abalu nang makanian ko dapat<br>
Damdaman yo detang amanung masampat;<br>
Ken ko mamagbidbid at magsalibatbat<br>
Uli ning birtud nang king banua menibat.

Nung pamayapan na ning  mal tang Kapitan<br>
Atin makalijim a buri kung daptan;<br>
Kabud akung mika baril a tatalnan<br>
Salikut na kayu, gisanan  dako ngan."
.
Pamilia nang Loli maniad lang dispensa<br>
Karing maldang taung akakasabi ra;<br>
"Panupaya ye pu  uling magnerbyus ya<br>
Ena rugu balu ing pamaniabyan na."

Para kekatamung tanak na at subuk<br>
Atmu na kalino ing keang penasbuk;<br>
Mayap ya pa ining mikasakit buntuk<br>
Ing mua nang  sisimpan apalual na asuk!

Dapot ikatamung matinu kunwari<br>
Menatili tamung pakakabat labi;<br>
Ing mangapalyaring mali ding mali<br>
Nung atyu  keng wanan lumawe tang kaili.

Manakit tamu man bulag ta mu mata<br>
Maniabi ta mu man ding dila pipi la;<br>
Susulat tamu man pakli ta mu pluma<br>
Mag pasyuk tamu man ala lu king nota.

At misan a aldo Y Doctora Bengal<br>
Tiki ne Y Loli, dela ne Hospital;<br>
Kaibat nang mesuri  Hospital Probinsyal<br>
Tiglus da neng dela Mandaluyung Rizal.

Maguing aral ya sa o magsilbing turu<br>
Ing milyaring ini karing bayung tubu:<br>
Nung ninu napin mang mamulang nang tutu<br>
O' bat ya na pin mang miniabing matinu.
{{stub}}

[[Category:Ding espía]]
