Ing Maputing Liryo
Neng: Renato B. Alzadon
10/20/05


Lalam nang likupan ning Bale-Salamin
Karin ya ing metung a Modernung Jardin
Timpladu ya pali, danum, gabun, angin
Pili lang tanaman detang atyu karin.

Ing bining menibat pamu king marayu
King Modernung Jardin, karin ya tinubu;
Inyang dagul ne yan at maspak ne buku
Liryu yang Maputing sakdal king kalagu.

Mikatagun naman 'tin kapagmasusian
Ing Maputing Liryo mayagtal ya kanian;
Uling king leguan na ya ing karampatan
Maguing palamuting mikana king siduan.

O' karing gamat ning mayap a Florista
Linto yang balamu sikat a artista;
Nung  'tin yamang abe ketang pomang  ita 
Kontra-bida la mu at dakal a extra.

Ing kapagmasusian mengari yang sine
King Maputing Liryo dakal lang menalbe;
Ninuman manakit king leguan nang tagle
Pupuryan deng anting Reyna na ning Arte.

Dapot kalabas na ning kapagmasusian
Ding taung menalbe mako nala naman.
Mapilan mung galo gamat ning orasan
Ing Maputing Liryo ala ne king siduan.

Insamang Sampagang meyagtal king tangke,
Agyang sablang lingap gisanan mung ibie,
Diligan me man king lua mung sasagese,
Malanat ya mu rin, mistula yang banke.

Ngening ala nayu king lugal nang siduan
Ing Maputing Liryo nuta ya  dulapan?
Oitang makatambun ketang basurahan
Inugse ra nyamung kalupa ning basan.

Aral:

O' Maputing Liryo , emu pakakatas
Malagu ka ngeni, nanu kata bukas?
Potang king ketasan  tagusgus kang kuldas
Ing manaya keka..., Kutkutan yang Paldas!!!

********************************
