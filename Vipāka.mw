Neng: Renato B. Alzadon

Linampas king gulis ing sinta nang Benny<br>
Buri neng kawatan ing dalagang Zenny;<br>
Mikatagun naman mete ing kuryenti<br>
Bala na, talagang dinatang ing suerti.<br>

Keta kari Zenny, ining marok nasa<br>
linub yang antimong mandaguis a pusa;<br>
Kabud ikit ne ing manyinding kandila,<br>
Kinangua yang tyempu-----kinaul neng bigla.<br>


Kanian no man sunlag ding bombilyang sulu<br>
Nung nanung milyari kanian na mabalu;<br>
Ing kakaulan nang linapat king salu<br>
Ing Apu nang Zenny-----ing matuang mebalu.<br>


Oyan ing bunga ning aliguat ning laman<br>
King taung mangawat king keralumduman;<br>
O' inia pin pala babawu yang maman<br>
Matua yang palmama ing kayang panuman.<br>


King kulungan Baryu karin ya misulmuk<br>
Benitu Labuyu a mengalbag asbuk;<br>
Pablasang nabengi ding dalagang yamuk<br>
Alire tiknangan panuman a pambuk.<br>


At kabud kalual nang Benito Labuyu<br>
King kekaming baryu aliwa ne lagyu;<br>
Angga na king muti ne buak a gugupu<br>
Dala ne ing lagyung Bening Kawat-Apu.<br>

(2005-Poesia Rima-Perpecta)
********************************
