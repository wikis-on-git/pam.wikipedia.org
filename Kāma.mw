[[SARESA (kawatasan)]]
Pamagat ning metung a obra nang Renato B. Alzadon

SARESA
neng Renato B. Alzadon
10/21/05

Dakal nong tikman kung maniaman a bunga
Karing tanaman na ning kekaming mula;
Ing pekamaniaman king kakung panlasa
Yapin ing malulut a bungang Saresa.

Sakdal ya kayumu! Sakdal ya kasampat
Dalaga ya waring irugan mung tapat;
King bameng akamtan ing tangu nang ingat
King keang kamalan mangangas kang mukiat.

Nung bisa kang mupul king mayumung bunga
King pamanukyat mu maingat ka sana;
Nung bugasuk ka mu kapaklian kang sanga
Uling yang Saresa matbud yang talaga.

Karetang mumukiat a pabisu-bisu
Dakal nong melagpak king gabun menabu;
Uling yang Saresa eme apatangu
King kabugasukan at pamagpalalu.

Yang kabugasukan at gawang sapala
E mamungang mayap keti king masala;
Ugaling sapulyut at pabigla-bigla
Ing kararasan na mapait yang kalma.

Karetang makatua kanaku yang dimdam
Diparan yang payul king diwa mitanam;
Yang kanung bugasuk a kasuklam-suklam
Potang masuksuk ya at mu na kalalam.

O' ining Saresa king pakiwari ku
Tin yang babie aral kareng baintau;
Nung bisa kang magtal keng bungang mayumu
E ka   magbugasuk king pamanukyat mu.


*******************************

[[Category:Alzadon, Renato B]] [[Category:Kawatasan]]
