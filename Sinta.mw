Nanu Ya ing Sinta?
Renato B. Alzadon

Nanu ya ing sinta ? Utus ne ning Guinu,
Utus yang misulat king pusu ning tau;
Utus yang misulat, ubud ning pusu ku
Ban palsintan daka, kaba na ning bie ku.

Nung era ka sinta, akung miparusan
Nung isakwil daka, kanakung pagdusan
Nung isakwil daka,  mausta kung salang
King kaustusan na ning kaku miglalang.

Nung salangsangan ku ing kautusan na
Nung eku  mamintu king sintang utus  na;
Nung eku  mamintu   ing tula mapda ya
Magpaldas ing bie kung  lubas king ligaya.

Nung atin kung tula,  ikang kaku minie
Ikang ing ligaya a kaku na binie;
Ikang kasuglung na ning kaladuang mabie
Kabislak ning pusung kasuglung na ning bie.

Nanutang sibul ning mayubung pamyutus?
Nanutang batis na ning sintang matutus?
Ya ing pamanupad king banal a utus.
Pablasang Sinta ya ing mismung minutus

Salamat kapilas ning kakung kaladua
Salamat karening makule tang banua;
Yang pamanang usuk karening supling ta
Dapat yang tuparan---UTUS YA ING SINTA!

(September, 29, 2005/ Happy Anniversary, Honey)
