


ROSANG TATU
Renato B. Alzadon

Irug kung kayama-yama<br>
Palsintan ning kakung pluma;<br>
Ing lagyu mu mitatak ya<br>
Karing kakung poesiya;<br>
Ikang kakung milagrosa<br>
Ikang ausan kung Rosa.<br>

Neng mame kung mag-imain <br>
Busal ning malagung jardin;<br>
Balaku wari ika pin<br>
Itang rosang bitin-bitin<br>
A pakialungan ning angin<br>
At palsintan da ding batwin.<br>

Tulid na ning kakung pusu<br>
Atyu ing rosang malutu;<br>
Ya ing magsilbing patutu<br>
King lugud kung milalalu;<br>
Lawan me ing kakung salu<br>
Mikintal kang Rosang Tatu.<br>
