Table of Contents:
1. Ing Kakung Bayani - Renato B. Alzadon
2. Ing Balen Cung Bamban - Luz Dayrit-Navarro
3. Rosang Tatu - Renato B. Alzadon
4. Metung Ku Mung Pintor - Rafael Maniago
5. Bandi Raka Keng Kakung Paninap - Renato B. Alzadon
6. Ing Pamaghiganti - Renato B. Alzadon
7. Ninoy Aquino - Renato B. Alzadon
8. Ninu Y Ninoy? - Tony M. Pena
9. Ninu Mo Ta Yaku? - Monette B. Mallari


ING KAKUNG BAYANI
Neng Renato B. Alzadon

Libu Syam a ralan Pitung Pulu't Adua.
Y Ferdinand Marcos atyu king upaya;
Kabangis-bangisan nang Kumander Pusa!
Ing Bunduk Dalaga, yang guewa nang kuta.

King panaun aita, nung atandanan yu,
Mika-atin tamung eleksyon king baryu;
Makasadya tanang mangi-atsang botu
Dapot agyang metung alang kandidatu.

O, ninu naman pin bisang manungkulan
Timbutajil ka bie eka pa suswelduan;
King balen ta mismu, eta apa-alian,
Dakal nong pete ra karing mig-kapitan.

Lingus-lingus tamung manintun pamuntuk!
Balang linawe ku pipiling a buntuk.
Kekatang makatuang tanak na at subuk,
King puestung Kapitan, alang bisang lukluk.

Mekabulad namu, apansinan taya
Ing anak a Roldan, minuli ne pala;
Meyari ne ata king pamag-aral na.
Katandangan napa--- atme kamu lupa.

Oini ya ing dapat , nga ta mung sinabi,
Ala ya pang baltik king mingatbang parti.
Pisanmetung taya ing anak a ini!
Yang meguing Kapitan ning baryu tang iti.

King pamanungkulan, linto yang magaling,
Dakal ya apalto atmu pangasanting;
Mebawas ing sindak, ing kaplas, at daing!
Ing bayung pag-asa, sinlag yang maningning.

Makagyung sabian kung mika-kapayapan;
Mika-pamanyulung king pamangabyayan;
Inya kekatamung kayang sasakupan
Tune yang bayani ing mal tang Kapitan!

Pablasang magaling yang administrador,
Nga ra ding memalen, dapat yang mag-Mayor.
Ding aliwa nga ra, maski Gobernador;
Datang ing panaun, lumput yang Senador.

Ding taga-Dalaga aplit deng abitan
Buri da king kilual ya maguing Kapitan;
Nung maki-anib ka, ngara, king Kimutan,
Kapitna ning Luzon agyu tayang talnan!

Dening paka-patig talu malinggasu
Patalnan deng baril lumaban ya kanu;
Pane dang sasabian, karing anggang baryu,
Bukud na na kanung alang BSDU. 

Dapot ining Roldan ere apatuki,
Atin yang prinsipyung ali ra apakli;
Ing kapanualan na, Ing Dios Ya ing Ari,
Ya at Ya mu kabud ing tukian na buri. 

At misan a aldo mispak ing balita:
Ing Kapitan Roldan kabud nya mewala;
Ing bayani tamung pipandaman sala
Mengari yang sulu a kabud na mipda!

King dalan, ding balang akasalubung ku
Tutulu ing lua ra antimo ding kaku;
Kiniak langan ata ding maldang memaryu
King pangawala na ning mayap a tau.

Tauling ikit taya manabat yang saken
Tiknangan ne ning "jeep" a mame king balen
At pepasaken de. Paka baril la den!
Ing eta mu balu nung kinua reng paten.

Dinatang ing Daun. Buri tayang yapa
Batang pasalamat king mayap nang guewa.
O, ing kutkutan na nukarin ya kaya?
Makananu tayang salangyan kandila?

Dinatang man itang Maligayang Pasku
Eta maligaya pablasang alayu;.
Karing Bayung Banua dakal nong mibayu!
Obat alayu pa ing Kapitan tamu?

Ngarang babie payul dening kayantabe:
Eta ne panayan ban mipayapa ne!
Ali ku ayamyam ing tutung mete ne
Uling eta neman piglamayan bangke.

Balitanan yuku nung nukarin yaman,
Mabie ya o mete bakeng adalawan;
King baneng mituklip ing tauling bilungan
Ning bie ning bayani, ing Kapitan Roldan. 



ING BALEN CUNG BAMBAN 
by Luz Dayrit-Navarro


Siglong labing lima, lugal meguing Bamban, 
Ding bunduc Caraballo, banda lang albugan 
Ding tau canita, Baluga la't Zambal 
Mabibie caring bunduc at pulung macapal, 

Siglong labing-anam, ibat Capampangan, 
Taung mangatapang manintun pitamnanan, 
Quinurus lang ilug a ausan dang Parua, 
Capatagan iquit da, bistaman gubat pa. 


Miglinis la qng gubat, carelang pitucnangan, 
Dacal lang tanaman a ausan dang "bamban"; 
Inia Bamban na rin ing pepalagyu ra 
Ba reng atandanan itang lugal a ita.


E binang melambat, meracal la ring tao, 
Pati na magtindang Intsic a viajero 
Siglong labing-walo, dacal nong Cristiano, 
Meminyag Castila, frayleng Agustiano.


Fundadores Bamban, Sibal ing lahi ra, 
Mialiwang familia, Bamban, memalen na, 
Rivera, Lugtu, Dayrit, Macale, Vergara, 
Manipon, Dela Cruz, Lumboy, Maristela;


Punsalang, Sangalang, Campo, Santos, Megia, 
Navarro at Lagman, Manio at Tolosa, 
Tiglao, Lacanlale, Diaz, Dimalanta, 
Canlas, Pangan,Sison, Pamintuan, Arcilla.


Gobernadorcillo, cayang cautusan, 
Guewa na neng balen, ing lugal a Bamban, 
Fecha mil ocho cientos treinta y siete ya 
Lubus meguing balen, ing Bamban canita.


Revolucion '96 Bamban Katipunan abe la, 
Serviliano Aquino ya ing Heneral da. 
Siglong labing-siam iniang meyari ya, 
Meco lang Castila, Americano panyatang da.


Siglong aduang-pulu, Bamban miunlad ya, 
Central Luzon Milling Company, ya ing telacad da; 
Dacal pupul atbu, pale, mialiwa pa, 
Ding Americano, progreso ing binye ra. 


Abe-abe la ngan dening taga-Bamban, 
Circulo Bambanense carelang aguman. 
Nula man miras, Sibal a familia 
Qng Sibal Reunion, maquipagtipun la. 


Caduang Guerra-Mundial, Hapon dinatang la, 
Apat banuang singcad, memalen pibata ra, 
Iniang Liberation, Americano mibalic la, 
Independencia ya ining pigcalub da.


Fechang '91 ning siglong aduang-pulu 
Mitdas ya ing vulcan ausan dang Pinatubo 
Barrio da qng bunduc, minta lang memalen, 
Dios ya ing magligtas, e nala paburen. 


ROSANG TATU
Renato B. Alzadon

Irug kung kayama-yama
Palsintan ning kakung pluma;
Ing lagyu mu mitatak ya
Karing kakung poesiya;
Ikang kakung milagrosa
Ikang ausan kung Rosa.

Neng mame kung mag-imain 
Busal ning malagung jardin;
Balaku wari ika pin
Itang rosang bitin-bitin
A pakialungan ning angin
At palsintan da ding batwin.

Tulid na ning kakung pusu
Atyu ing rosang malutu;
Ya ing magsilbing patutu
King lugud kung milalalu;
Lawan me ing kakung salu
Mikintal kang Rosang Tatu.
