Ing '''"Tilápiâ"''' (2007) metung yang [[poema]] ning talasúlat a [[Filipinas|Filipínung]] i [[Renato Alzadón]].

==Kompletung tekstu==
Quetang Paglautan ning Capas  a pemalaguiuan  dang  Timbian<br/>
Y Minang ampon Y Pidung misisiping lang tucnangan;<br/>
Y Pidung baintau yang mag apat pang  pulu't anam<br/>
At Y minang dalaga yang mag atlu  pang pulu at syam.<br/>
pablasang ing tucnangan da atyu busal ning asican<br/>
inia ing pangabyayan da atiu queng pamananaman.

Ining Pidung, quening Minang, malsinta ya rugung lawe<br/>
cacabag  ya ing salu na ustung acacasabi ne;<br/>
inya ing pamalsinta nang apulu nang banuang  wewe<br/>
agya sanang pabulul mu e na man apasawawe<br/>
a memoria na no ata deng diga ring talagale<br/>
dapot e no asambitla quening cayang siping bale.

Ining Minang malambat neng bisang macapaquiasawa<br/>
dapot uling melapad  ne ala nang maglolo queya,<br/>
macanano, queta caseng  medyu pamilugan ya pa<br/>
alang queya macalele qng bigsican nang tatang na;<br/>
uling quening tauling byaje bisa ya pin saque sana<br/>
inia quening baintau e na balu ing gawan na.

Ining baintaung Pidung  aguiang  mag San Miguel yaman<br/>
talagang  cacatug ya tud, e ya macapamanican;<br/>
ulinita, ining Minang ya nang mimisip paralan<br/>
ban micacatuparan ya ining sintang quetubasan,<br/>
at quetang kai-isip na cabud ne mu mipatiman<br/>
uling balu na ne ngeni nung nanung  sucat nang daptan.

Panga-abac a maranun  ati  ne yan qng palengqui<br/>
at sinali  yang  tilapia  a linulan na qng baldi<br/>
pangaras na qng carela agad na nong picsi deti<br/>
subali mu quetang metung a peca maragul dili;<br/>
iti, dinaing na neman, atme santing alcus iti<br/>
at bayang malare-lare pinolbuan ne pang asueti. 

Qng tulid nang awang Pidung  quen ya ginawang sablayan<br/>
at layun quen ne sinabit ing tilapia nang deingan,<br/>
inia naman ining Pidung indat tando ya qng awang<br/>
yana cabud acaquit na itang  tilapia nang Minang<br/>
at quetang salingalngal na  ning bau nang pangayamnan<br/>
migising ya lub Y Pidung,  pignasan neng buring tacman.

Cabucasan , ining Pidung lepitan ne ing dalaga<br/>
a sangcan-sangcan mamalis lele na ning sablayan na;<br/>
"O' nanung buri mu, Pidung?" Ing malambis a quitang na,<br/>
Mipaducu ya Y Pidung uling mala-marine ya,<br/>
"Ining tilapia mu Minang lupang tutung maniaman ya<br/>
aguia sanang nu mu anti, buri queng atacman sana."

"Macanian mu pala, Pidung," ngana na man tinambayan,<br/>
"quen Domingu maliari ne queni bale  mu ne tacman,<br/>
balu mu na neng Domingu Y tatang cu ala ne man<br/>
aguiang ala yang pupusta  e sasala queng sabungan."<br/>
"O' wa, " ngana naman Pidung, " siguradu dacang puntan<br/>
baluan cung ing tilapia mu maniaman de ding maniaman."

Linundag la ding saguli, miras ing aldo Domingu<br/>
macapiblas ya Y Pidung , macapomada  yang Tansu;<br/>
capanic  na cari Minang ya nang tambing nang abau<br/>
ing tilapiang sasalitsit qng cawali pipiritu;<br/>
penadit pa quetang dulang, macalucluc nong pareju<br/>
at ing  tilapiang palapad maligaya deng pisulu.

Menos lang gamat qng tabu caibat dang meyaring mengan<br/>
ulina'ta ning cabsi ra e na la bisang ticdo man;<br/>
queta naman e ra balu ati ne Y Matuang Duman<br/>
magumpisa neng papanic caring balitang ning eran;<br/>
dapot mipatingangas ya qng dimdam nang sagicgican<br/>
sinigi ya quetang dingding qng banang paquiramdaman.

"Minang! Minang! Nganang Pidung, "niaman na  ning tilapia mo<br/>
oyan   ya ing e cu sawan aguiang yapag me aldo'ldo."<br/>
"Pidong! Pidong! Culang pin yan ,  inta sang e cu migsabo<br/>
map na mu, ba'yang talusad, qng titilan me susoso ."<br/>
Ining matuang maquiramdam bitasang e bisang galo<br/>
ban damdaman na na nung nanung depat ding adua  qng babo.

"Pidong! Pidong ! Nganang Minang, "nanu, e mo malinamnam<br/>
itang mismung atyu quetang libutad ning pibangalan?"<br/>
" Wa, Minang , caniaman na  pen! Ay! calambut na pa naman<br/>
malinamnam yang mayumu, malat-alat, maslam-aslam."<br/>
Ing maquiramdam a matua, magsalupsupan ne canyan<br/>
qng atin lang guewa deti cabang atiu qng sabungan..

"Pidung naman, ot balamu pecalpilasan me, ata<br/>
pitiltil-tiltil me pamu, at ali ca memilagua."<br/>
"inya mu meniltilan cu qng bayang mamasasa<br/>
at lalu yang lungcas  lasa ing maniaman mung  Tilapia."<br/>
Ining matuang maquiramdam canyan ne sulac a daya<br/>
at memirapal neng menic; ing pasbul biclat neng bigla.

"Aha...!  Icayung adua quen  e yu na cu paglingaran<br/>
mipaglimid cayu pala neng ati cu qng sabungan..!<br/>
Ica, Pidung, tin ca palang sisinup a camulangan<br/>
ya palang lilimiran mu ining tilapia nang Minang;<br/>
Ica, Minang, obat dugu mipacanian na ca, Inang<br/>
ining bague  macarine, e mu na pequibalac man."

"Ining depatan yung licu, dapat mu qng itulid  yu<br/>
qng malalaguang panaun cailangan ing casal cayu."<br/>
"Opu," ngana naman  Pidung,   " ala pung problema cacu<br/>
nung acu mu pu bisa cu, Y Minang pu ing cutnan yu."<br/>
"Aba!  Bisa cu mu naman," nganang Minang mengamanu<br/>
basta cang  Pidung  mu sana ibie que pu ing tangu cu.

E na man binang melambat quinasal la dening adua<br/>
at quen taya pupututan  ing istoriang mipacaba;<br/>
nung buri yeng maquibaluan lasa na nung nanu ya ta<br/>
ya nang cutnan yu Y Pidung  qng tauli nang cabanata<br/>
angga na cu pamu queni ya nang balang mamalita<br/>
nung tutung maniaman ya pin itang mesabing Tilapia.

{{DEFAULTSORT:Tilapia}}
[[Category:Renato Alzadón]]
[[Category:Kawatasan]]
