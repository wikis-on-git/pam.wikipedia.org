RENATO B. ALZADON  - Pepasala king Sulu ning Malagung Panyulat Kapampangan

Linto ne ing metung karing taung malambat danang panayan ring alagad ning lakaran king panyulung ning kalinangan Kapampangan, ini ya i Renato B. Alzadon. Tubu Arengoreng, Capas, Tarlac, I Renato agyan mang malambat neng manuknangan king Baltimore, Maryland, king Bansang Amerika, ali na kelinguan ing pigmulan nang kalinangan at sisuan a Amanu. Anak ya pa i Renato mamikudta neng miyayaluang aske ning Literatura karing amanung Kapampangan, Inglis, Kastila, ampon Tagalug.

Pablasang itang kayang Igpa a kakalugran nang matalik ning meging pamuntuk balen ning Capas ing meanguabie Francisco Tanglao at itang kanakung meanguabie Tata, meging Hukum Dionisio P. Tanglao, metung yang matenakan watas ning Kapampangan, anya i Renato megi yang o migit ya pa keraklan ketang kayang Tata king geling~an king pamanyulat at pamikudta.

Ing Literatura marakal ya sakup a marangle, kawatasan, dulaan, nobela, kwentu, dalit, at alwa pa. Sanu man kareni at karing alwa ra pang dake, kalupa ning pamanyulat pan-religion o king Banal a Kasulatan, i Renato palambutan nala pusu ring mangasias a diktador pati na ring pusakal, karing kayang susulat.

Pepaganaka at binyayan nalang pasibayung Renato B. Alzadon ring dramang Kapampangan parandam da kanita karing radyu king Region ning Pampanga. Ing suwala nang pang-radyu at pang-Crissotan, atyu pa kaya at malyaring lang magduyan ring darandam kabang pagtumayla nala karing kawatasan nang Pangkasalesayan ning Yatu o ning Balen a kaluguran, kalupa ning gewa na king DZAB king Angeles ketang bayu yang tubu.

Nung ing Pintor at Watas Rafael Maniago, Jose Marti ya datang, ining Renato B. Alzadon eka mag-aduang isip ilimpi ya kang Rizal. King marangle ning pamananam, marangle ning kabayanijan pamilaban, balu na ngan, at kalupa na namang Rizal, agyang aduang pulung kabilangan tumpuk kawatasan at migit pa susulat na. Ketang anak ya king Pampangan, pituki-tuki re ring pakamalan a watas Jose Gallardo at Vedasto Ocampo, ila rin kayang anting "idolo" liban king kayang Tatang. Ring watas areni ela bisu-bisung papakit karing eganagana rang gawa, pauli ning balu re katindi anting "tape recorder" ing kayang memoria.

Marakal pa sukat sabyan dikil kening Sulu nang Kasalungsungan ning Literaturang Kapampangan dapot pasalamat tamu pa at atupan ne i Ernesto I. Turla, anya milage yang pasibayu at payaslagan ne ing Literatura at Sining Kapampangan. Salamat mu naman karing miglalang karing makinang panyulat at king aptas, pauli ra ing pamisanmetung at panyulung ring diwang pankapayapan magtagumpe la.-Aida Tanglao-Aguas, 29 ya ing Oktubri, 2005
