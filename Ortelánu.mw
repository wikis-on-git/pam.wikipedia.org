      ===Ing Ortelanu===                  

 
nung pacasurian me, itang Ortelanu

peca-mapalad yang lelangan ning Guinu

sariwa ya angin, pamangan cumpletu

cakbe neing panaun, [[uran]], [[aldo]], bagyu

 

abe no qng obra, ding cayang alyadu

[[damulag]] ng tapat, a e mareclamu

[[sarul]] ng mataram, gamit neng expertu

[[gareta]]ng pisaquen, nanu mang dala mu


 
ing oras ng gising, ya ing maqui-planu

maranun o ugtu, 'lang mutus mang ninu

dulung yang maranun, maranun yang ma-ugtu

ticdo ne mang ugtu, ninung magreclamu


 
pamag-ortelanu, macapag-mulala

itanam me ing butul mamunga yang sabla

cailangan nang danum, mumuran mung qusa

paling pamparagul, queng aldo sagana

 
pamangan animal cabud na tutubu

diqut ning damulag, e cailangang lutu

pati inuman da, queng bomba tutulu

o quetang talaga carin mo isaclu

 
dacal ing sucat a malyaring apangan

a malaguang acua at agawang ulam

queng gulut marangle, masqui lele dalan

eca caulatan nung eca maselan

 
anti mo ing tulud ning Bulung [[Apalya]]

dinan meng camatis saca me iguisa

sabauan meng dacal ba meng panambula

nung adua mung oras milabas na ca pa

o caya naman ing Langguk ning [[Camanyang]]

ing tulud na't sabo manyaman mu naman

iguisa meng bawang saca me bagucan

atin na cang lutung masustansyang ulam

 
o ita mu namang [[Camuti]]ng Tinalbos

manyaman yang ulam ampong pritung [[bangus]]

nung atin cang [[aslam]], anguiang ya mung purus

tiltilan meng [[baguc]] qumabsi cang lubus

 
atin mu ring [[Kangkung]] careng sapa-sapa

malyaring [[adobu]] o simpli mung [[guisa]]

lalu yang manyaman nung mag-[[sigang]] ca sa

at nung gipit ca man, malyari neng [[laga]]


 
metung pang manyaman, itang [[Maligosu]]

tutubu lang dacal quetang lele [[atbu]]

guisa meng camatis at tumun cang bayu

potang iulam me, qumabsi cang ustu

at detang Sampaga da ring [[Culubasa]]

pucpucan mong [[bauang]] at baguc queng tasa

ibabo mo quetang nasing caibat mibua

potang menangnang na sapotian mu ne ya
 

aguiang itang [[Tulud]] manyaman mu naman

guisa mu o yabe queng pipagsabauan

aguiang baguc ya mu't [[camatis]] ing yagnan

dagul na ca subu at manyaman mangan

 
caleldo't cauran deng [[Kabuti]]ng are

o detang [[Quat]] duldul carin qng marangle

at [[Payung-payungan]] lalam cuayan lele

manyaman lang sabo, masustansiyang [[gule]]

 
panulam mu naman itang Putat [[mangga]]

bague ya queng baguc itang quekaslam na

pero siguru mas bague gamitan ya

potang gagawa cang manyamang salada
 
... atin ya pung casuglung
          --- ooOoo ---
 
Ing quecayung malucang lingcud,
Anac Ning Arenas
