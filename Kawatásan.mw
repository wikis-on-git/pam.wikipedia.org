POESYA NING METUNG A KABALEN


I Gloria Ampo’y Aida

Banwa nang magmula ning ’50 kanita
Manga apat o pilan ke pang banwa
King tuknangan mi lele pisakyan tren
Kabud lang merakal ring taung mamalingatu
Migbanda la kekami linub king mula
Mengapamulala ku kekami makatalangan la
Taung ali ku kilala keraklan lalaki la.

Kilub ning sala kabud na ating metung pamilya
Makisig a Tata, mayagang Inda, anak kayabe ra
Lalawen kula, ing Inda pasibayuan nang sasabyan
“Mapagal ya, mapagal ya”, kening Tata
Marakal lang tau ring dinumug kaya.” ngana
Ing Tatang mapagal eman mamako timan
Masaya nang mata, kapalagen lub makalulan.

Kanayun na king ‘merkanang imalan na
Bistat man panaun kapali na
Mipangalamanu la ning kanakung Tatang
Mebigla king kabud nang pamanayan.
Kakung Ima maligwang maligwa pepatubud
Saymada pepasali suklati pepabati
Kabud na mika-piesta bakit kaya?

Ing Tata pepaynawa ya king pagkeran ring kakung matua
Tinuki ku sinilip dapot mengamulagat mata
Sapatus na eno leko ngeni makakera ya
Ing timan nang e makanyan ditak na galapak ya.
“Ma, Ma, itang tau migkera ya king katri yu eno leko sapatus na.”
Ginalapak la ring dinandam, ngeni balu kuna
Maulaga yang tau, tuntunan mi makalwal ya.

Memyalung kung pasibayu king lande makalukluk
Rening anak nang mangaragul masanting at malagu
Dalagita, binatilyu, mayamu lupa ali bubulad
Itang lalaking malati malapit ya keng Inda
Ining babaying kasing dagul ku lalapit ya kanaku
 Kikintab nang sapatus king makinang tabla palapalatuk
Makyabe mamyalong, lawe ku atyu karing sapin nang susulud.

Ya pin ya I Gloria, meging Pangulung Gloria Macapagal-Arroyo.

Aida Dalusung Tanglao
July 2, 2005 

BALU YE PA’Y NINOY?
Neng Aida Dalusung Tanglao 8/10/05

I. Balu ye pa’y Ninoy?
Ngara tau ya Tarlac,
Kapampangan ya.
Anya pin pagmaragul taya.

II. Balu ye pa’y Ninoy ?
Ngara, masalita ya,
oneng ing salita na,
mangantinu, katutuan, at maulaga.

III. Balu ye pa’y Ninoy ?
Ngana ning Tata ku,
pabala-balaus ya kanu.
Ngaku, ing konsensiyang malinis eya mitakid.

IV. Balu ye pa’y Ninoy ?
Ngana ning Inda ku,
makalunus ya neng akakit ne ketang makasukul ya.
Kikiyakan nane agyang maybe ya pa.

V. Balu ye pa’y Ninoy?
Nganang Teddy Benigno,
pakisabyan ne sa itang Diktador,
bang ing sigalut itulid, katuliran ibalik, Balen misaplala.

VI. Balu ye pa’y Ninoy?
Ngara malugud yang tau,
Likuan ne ing America, 
King Balen na mibalik bang patimawan ya.

VII. Balu ye pa’y Ninoy?
Bina yang maka-Dios.
Ing Santo Rosario atyu karing gamat na.
Pamamunta na Kaya pigsadyan na.

VIII. Balu ye pa’y Ninoy?
Ngara ring tau,
“Ninoy, you did not die in vain.”, “Ninoy hindi ka Nag-iisa.”
“Ninoy, eka magdili-dili. Dapot ngeni, dakal ata karela
miparoro na.

IX. Balu ye pa’y Ninoy ?
Ngana bayu meko,
ing KATAPANGAN makasikan,
ing KAGALGAWAN makasira.


IX. NINU PIN I NINOY?
Aku, ninu yaku?
Nanu ku? Ika? Ita ngan? 
Nuta papunta?
Karing ANAK a mangutang, nanu ya ing PAKIBAT?
