'''EKU PANENAYAN…'''
               Neng Maria Teresa M. Evangelista
                               Julio 16, 2009

Pamanayus karing salita ilig at tutu kung kapad,
Pilisikan lang arti Dios-mibie liniang de rima sukad,
Peka-suluk na ning yatu miras la sana at mipadpad,
Ban dakal makaganaka kaku king panaung lumimpad.

Antimong mananaman ku butil king lupa na ning yatu,
Dagul la mo sang tiktak katas deting pun apepatubu,
Mamunga la’t apakan ganap ding siudad a e makagyu,
Masagana la pang dakal kabang lalakad ing minutu.

Matulang aumpisan kung agad pangaslag niting abak,
Kabang epa panat o mapipilitan ing kakung utak,
E ku panayan aslag ning aldo pababa na’t paritak,
Uling ing utak ku kanita mepudpud ne at mangaspak. 

Sumulat naku dapat mismu ngeni alang pamagpalag,
Uling nung maantala pa, mekad pupulan ku tiwalag,
E ku na pabukas pa ing malyari kung agawang agad,
Nung ali dakal e magawa, pati ing oras mayagad.

Pantunan ku pa solitaryu neng maralas kapapaltan,
Kanita ne man lumino isip ku at mika kapaldan,
Manigapu ku mu Banua, ibie na kaku marakalan,
Ban kalual ku pasbul dakal adake at apamatulan.

Sumulat na ku ngeni agad kabang ing Dios paintulut,
Anggat ing utak ena pa akuang lalangi at bubuluk,
E ku panayan iting kagiuan misobran pangalulut,
O panenayan manayang angin labulan neng palaut.
