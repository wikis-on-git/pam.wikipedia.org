Ing '''dálit panginúman''' metung yang dálit pára karing sesion ning inúman.

==King kawatásan==
"Dalit ning Malasing" ing títulu ning isa karing [[poema]] king [[Kapampangan (amanu)|amánung Kapampángan]] ning talasúlat a [[Filipinas|Filipínung]] i [[Renato Alzadón]].

Malaus ko kuyug. Sige, minum tamu<br>
Akung taya abe; ing bayad kanaku.<br>
Sige na, magtinda, metung pang Aneju<br>
Pare, ban parejas: sukad kasapuegu<br>
Kabang dudurut ya ing kekatang basu<br>
Liwas-liwas tamung mipamie amanu<br>
Ing buri kung paksa a pisabian tamu<br>
Nung nanu tang sangkan ba’t kalulu tamu.

Para mo kanaku, sankan nang mumuna<br>
Ya ing kekatamung pamanialpantaya;<br>
Lon yu, king pisamban ing ipanaral da<br>
Nuan la ding kalulu at makilua mata;<br>
Keti sulip kanu sukat tang mibata<br>
Bata’yang akamtan alan-anggang gloria<br>
Matna kayu pare! Lawan ye ing banua,<br>
Kekatamu ya yan! Kekatang magdusa!

Den namang makualta, ing tula ra lubus<br>
King masakit a bie banyaga la alus ;<br>
Ila naman kanung lunto makalunus<br>
Manabu la ketang api king Impiernus;<br>
Kanian no managkas, manangis, mamarius<br>
Mangapisikan lang asupreng  mamaltus;<br>
At kabang panaun  e mapda’t mapupus<br>
Ing kasakitan da at pamanaguipus.

Atin ku pang dimdam keta banda keta<br>
Ngana kalulu la ding Santo at Santa<br>
Pigpamie ra kano itang pibandian da<br>
At ing bie kalulu ya ing pinili ra.<br>
Aba! Nung makanian lalto nia pin pala<br>
Banal lang metunggue king Santa Iglesia<br>
E ulining mayap itang depatan da<br>
Nune ulina pin ning kakalululuan da.

Aba! Nung tutu ing daramdaman tang yan,<br>
Santo tangan pare, santo keng inuman;<br>
Minum tamu pare…magsaya tamu ngan<br>
Ining kakaluluan tamu kabanalan.<br>
King bata’yang dasan ing Gloriang karinan,<br>
Ing bie tang kalulu eta ya lalakuan!<br>
Ing bie masaplala, etaya buri yan<br>
Uling yang saguisag na ning kasalanan.

Kapamu. Balamu makanian ya ata<br>
Itang penaral da ding Prayleng Kastila<br>
Bata’yang akamtan alan-anggang tula<br>
Kaministilan mung bayaran tayang lua .<br>
Uling yang mitanam king isip at diwa<br>
Nia makanian tamung e bisang minawa.<br>
Minawa tamu bie… nung atin tang kusa<br>
Oita mupin, Pare, itamung e bisa.

Agpang naman kening ausan tang Inkung<br>
A pantas keng Biblia at tanak keng  bugtung<br>
Ing turung yan ngana turu yang balatung<br>
Lubas ya king bunga wari sa keng dutung.<br>
Inia tinipa ya ing Guinung miniaklung<br>
Ban king kasakitan akua tang masaklung;<br>
Midinan tang DIWA ban ing balang metung<br>
Timawa yang mukiat king kayang tungatung.

Sabi napin Inkung, ibat king minuna,<br>
Alang pangabayu, ing Dios, sinabi na:<br>
Nung pamintuan mula ding kautusan na<br>
Minawa ing ibie mu mantabe ya keka;<br>
Nung emo pamintuan kumit kang parusa,<br> 
Magkasakit ka bie magpampan ya keka.<br>
Nung manawa ka bie ing Dios atyu keka<br>
Nung kalulu ka bie ing Dios dinayu ya.
{{stub}}

[[Category:Ding dálit|Panginuman]]
