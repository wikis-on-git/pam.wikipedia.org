
Dalit ning Malasing
Neng: Renato B. Alzadon

Malaus ko kuyug. Sige, minum tamu
Akung taya abe; ing bayad kanaku.
Sige na, magtinda, metung pang Aneju
Pare, ban parejas: sukad kasapuegu
Kabang dudurut ya ing kekatang basu
Liwas-liwas tamung mipamie amanu
Ing buri kung paksa a pisabian tamu
Nung nanu tang sangkan ba’t kalulu tamu.

Para mo kanaku, sankan nang mumuna
Ya ing kekatamung pamanialpantaya;
Lon yu, king pisamban ing ipanaral da
Nuan la ding kalulu at makilua mata;
Keti sulip kanu sukat tang mibata
Bata’yang akamtan alan-anggang gloria
Matna kayu pare! Lawan ye ing banua,
Kekatamu ya yan! Kekatang magdusa!

Den namang makualta, ing tula ra lubus
King masakit a bie banyaga la alus ;
Ila naman kanung lunto makalunus
Manabu la ketang api king Impiernus;
Kanian no managkas, manangis, mamarius
Mangapisikan lang asupreng  mamaltus;
At kabang panaun  e mapda’t mapupus
Ing kasakitan da at pamanaguipus.

Atin ku pang dimdam keta banda keta
Ngana kalulu la ding Santo at Santa
Pigpamie ra kano itang pibandian da
At ing bie kalulu ya ing pinili ra.
Aba! Nung makanian lalto nia pin pala
Banal lang metunggue king Santa Iglesia
E ulining mayap itang depatan da
Nune ulina pin ning kakalululuan da.







Aba! Nung tutu ing daramdaman tang yan,
Santo tangan pare, santo keng inuman;
Minum tamu pare…magsaya tamu ngan
Ining kakaluluan tamu kabanalan.
King bata’yang dasan ing Gloriang karinan,
Ing bie tang kalulu eta ya lalakuan!
Ing bie masaplala, etaya buri yan
Uling yang saguisag na ning kasalanan.

Kapamu. Balamu makanian ya ata
Itang penaral da ding Prayleng Kastila
Bata’yang akamtan alan-anggang tula
Kaministilan mung bayaran tayang lua .
Uling yang mitanam king isip at diwa
Nia makanian tamung e bisang minawa.
Minawa tamu bie… nung atin tang kusa
Oita mupin, Pare, itamung e bisa.

Agpang naman kening ausan tang Inkung
A pantas keng Biblia at tanak keng  bugtung
Ing turung yan ngana turu yang balatung
Lubas ya king bunga wari sa keng dutung.
Inia tinipa ya ing Guinung miniaklung
Ban king kasakitan akua tang masaklung;
Midinan tang DIWA ban ing balang metung
Timawa yang mukiat king kayang tungatung.


Sabi napin Inkung, ibat king minuna,
Alang pangabayu, ing Dios, sinabi na:
Nung pamintuan mula ding kautusan na
Minawa ing ibie mu mantabe ya keka;
Nung emo pamintuan kumit kang parusa, 
Magkasakit ka bie magpampan ya keka.
Nung manawa ka bie ing Dios atyu keka
Nung kalulu ka bie ing Dios dinayu ya.
