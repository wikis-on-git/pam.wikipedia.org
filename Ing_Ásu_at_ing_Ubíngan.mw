"Ing Ásu at ing Ubíngan" neng Renato B. Alzadon

Aldo kung beitan kanita, anak ku pamung malati<br/>
Atin yang binie Y Tatang, makasaku neng inuli,<br/>
Inyang busni ke ing saku kwa yang atmu na kaputi<br/>
King uli na ning kule na inya inaus keng "PUTI".

At kabang daragul naku Y Puti man daragul ya<br/>
Yang parati kung kayabe neng maglakad ku king mula<br/>
Tuki-tuki ya kanaku neng maniradol kung mangga<br/>
Ampon neng pasulapo kung burarul karin king lawta.

Misan, ugtung aldo tapat, memaltang ke king asikan<br/>
Tinuntun ke king pilapil a ausan dang  " Pilatan"<br/>
Karin na kami inabat nitang taksil a ubingan<br/>
Makatas ya ing buntuk na anting manamun labanan.

Mipaurung ku king takut! Kinaung ya ing asu ku!<br/>
Ining taksil a ubingan Obat lalapitan naku;<br/>
Kanian na ne man lundagan nining matapat kung asu<br/>
king babo na ning pilapil milaban lang emu nanu.

Dapot sawing kapalaran! King sagildap a pangimut<br/>
Ding pangil na ning ubingan ilang kang Puti kinutkut;<br/>
Sinaingsing ya ing asu  dinurut yang sasayikut<br/>
King kamandag ning ubingan mete yang makabaluktut.

Kiniakan ke ing asu ku a pete na ning ubingan<br/>
A kaibat nang mekamate  mine ya king kasukalan;<br/>
Kitkut ke ing kakung asu ketang gulut ming mulajan<br/>
Kabang bie ku ing depat na ali ku na akalinguan.

At inyang meragul nakung gagale nang poesia<br/>
King Radio ning DZAB kapampangan a Programa;<br/>
Ing pangakapampangan ku tindag na at makilala<br/>
Lalu na kilala da kung anting metung a Poeta.

Dening taung mapanuksu kanian dana ku man tuksuan<br/>
king taguring dayang asu makanian dakung ausan;<br/>
Balu kung ining taguri e masanting daramdaman<br/>
Dapot sindu ku pa murin ing gagale kawatasan.

Uling ing taguring ita yang paganaka kanaku<br/>
King binie nang katapatan nitang kakung mete asu;<br/>
Kaku, ing kabaldugan na katapatan yang masolu<br/>
Itang king kaluguran mu  O' paimate kang maglualu.

karing kakung kaluguran mesubuk ku pamakyabe<br/>
Nung aku mu tajimik ku eku taung palpipate;<br/>
Dapot nung ing kakuyug ku akakit kung abusuan de<br/>
Sulak ya ing dayang asu akit dakung makipate.

Inya ngening akakit kung ining mal tamung amanu<br/>
Ya ing buri dang tuktukan ubingan a manabusu;<br/>
Eya patugut kakaung ing meyaus dayang asu<br/>
Ila ding daramdaman yung poesia at basultu.

Balu kung ing panyulung na ning amanung kapampangan<br/>
Ing dalan na e malinis, pilapil yang ma-ubingan.<br/>
Ding ubingan manaya la king oras a karampatan<br/>
Salabat la ban manyira, manuktuk la nung kailangan.

Sakali datang ing aldo king ubingan matuktuk ku<br/>
king kamandag malasun ya ing lagyu ku't pangatau;<br/>
E bala nung mipampan ku karing mata ra ding tau<br/>
Dapot mate kung maglualu king liguran kung amanu.

[[Category:Renato Alzadón]]
[[Category:Kawatasan]]
