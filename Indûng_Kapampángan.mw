==ING AMANUNG SISWAN==
[[Image:mother n child.jpg]]

E ku ne kalingwan ing Amanung Siswan

kaku yang amana king Indung ibatan

kambe keng mibait keti king masala

mabilug a yatu kaku yang siwala.


Ing Amanung Siswan amanu yang ibat

nunung Astronesyan lipat dayat malat

libung banwang milabas manibat inyang

ing bankang maragul sinanglad yang pampang.                                                 


'''Pampanga'''  ing lagyu na ngeni ning '''Balen'''                                  

karing bayung anak ya ing bayung '''Belen'''          

'''Kapampangan''' ing aus karing memalen

ing bansag karela yapin ing '''Kabalen.'''


”Mekeni Abe” pakyapusan dang sabyan

kaluguran tamung e man Kapampangan

balu dya mu namang tigtigan gitara

”Atin Ku Pung Singsing” a alang kapara.


O Kaka, o Kaka balu mu na ngeni

ing Amanung Siswan mabye yang parati

apse yang amanu, siswan ya king Indu

angus ya king gabun, 'bat karing ninunu.


Kakung kabalen, kaputul ku't kapatad

agyang nukarin katang kalma mipadpad

keti babo yatu, malapit marayu

ing Kapampangan makamal yang amanu.


Makalingwan ya mu ing Amanung Siswan

nung Indung ibatan ene Kapampangan

ing bayung bait susuan bayung amanu   

Tagalug, Bikul, Bisaya, Amerkanu.
               

Makanyan mu naman nung Igpang ibatan

digpa ya't tinuknang king marayung lugal

bugsu ning bayung amanung makaluwal

bunsung anak matda ing Amanung Siswan.


Adwan ku karing Igpa't Indung ibatan

king marayung lugal a nu la mipadpad     

pangadi kekayu ginu kung kapatad

luguran yeng matalik ing Amanung Siswan.


e kune paglibe amanu kung siswan

maski karing gintu't perlas a timpukan

palamuti lamung kikislap lalawen

ing Amanung Siswan aslag ne ning Balen.


----         

==KAPAMPANGAN KU ABE==
[[Image:Giant_lantern.jpg]]

giant lantern (courtesy of POL)         


'''K''' apampangan ku angga keng kapilan man

'''A''' manu kung siswan yagkas keng masikan

'''P''' usu ku't kaladwa keka makalukub

'''A''' be-abe kata maski king salubsub

'''M''' alulam, kalaldo nanu man ing lungub

'''P''' ampanga, balen ko, buri ku tikdo ka!

'''A''' dwan ku king Ginu isalilung naka

'''N''' anu ya man lagyu ing bagyung dumugpa

'''G''' anakan mu namu metung mu ing adwan

'''A''' li ka mamako e muku lalakwan

'''N''' anu mang malyari matalik kawulan!
         

'''K''' akung pamalsinta keka e magbayu

'''U''' ling aku ika metung kata lagyu!
      

'''A''' manu kung siswan, linamnam na kaka

'''B''' at ku pin keka, muli ku ring keka

'''E''' malyaring yapsa, yapse ne ning dila!



----
== BALIKBALEN ==
[[Image:philippines.gif]]


nung malwat na murin ing pamaglako mu

dinayu't meyuyut sumangid ning yatu

manibat kanita'ing balen a tibwan mu

likwan-kelingwan mu danup king pangulu

ba kang manintunan pangabyayan bayu.


subukan mu ngeni magbalikbalen ka

manwala ka kaku pusu mu taba ya

keng pakit dang lugud kekang kapamilya

mangataranta ka keng pamanagkat da

mangan keni, minum karin, terak keta.


keng pamagbalik mu pusu taba yapin

dapot mayayat ya bulsa mung pisapin

balugbug kulingling king karelang bilin

mangataranta kang didinan mung pansin

awad keni, munye keta, limus karin.


e mu na paglibe ing dinugpang saya

ing metabang pusu't meyayat a bulsa

binye mung materyal lugud ing sukli da

akwa mung abaklas lumbe karing lupa

obrang pagal pawas, mayumu nang bunga!

[[Image:Mount_arayat.jpg]]

Mt. Arayat (courtesy of Andro Camiling)
               

----

== BURUNG KAPAMPANGAN ==
(Basultu)

[[Image:tagilo.jpg]]


Ding bulig king buslu metima king playsdan

tanggalan mo asang saka kaliskisan

daingan mo kaybat saka patiktikan

ketang miyanginan saka miyaslagan!


Abang payangyangan ding asan mu kaka

tumun nakang nasi itang medyu malpa

parimlan mung agad potang menangnang na

isaksak nong bulig kilub ning balanga! 


Bayang sumlam agad ing kekatang buru

misan metung aldo kalken meng mapinu

buburan meng angkak pangkulol malutu

managkat ne nyaman kenapang lawe mu!



Nung ala kang asan, paro metung tumpuk

detang mabye-bye sagiwa pa asbuk

piraglyan balatan lako iki’t buntuk 

saka mo basbasan asin a kapasyuk! 


Nasing peparimla makanyan mu naman

karin mo isaksak ding parong belatan

labi ning balanga masinup meng takpan

katlu, kapat aldo malyari nong takman!


Potang igisa me ing sinese buru

manyaliksik arung ing bange nang banglu

sinyang me paroba miras ya pangulu

ligang balasenas kabage neng pihu!


Miyaliwa yapin ing awus keng buru

ketapu kakami tagilo mebalu

balo-balo naman kasumangid baryu

nanu yaman lagyu maslam yapin banglu!  


Obat piyaglon ya burung Kapampangan

mamaslammaslam ya mamangemange man

obat manyaman ya’t babye panimanman

king dilang mulagat tiktak ya linamnam!


Ing banglu ning buru ibat ya king bange

ing kislap ning batwin ibat ya king benge

ing  makasalikut malagung milage

oyning kabaldugan k'ganaganang bage! 


----

== BULUNG ==

[[Image:Falling_leaves.jpg]]


tinggal tunggal

telangan tengalan 

alang kapatad-patad 

aldo’t benging mengalagas

malambat nang mitabugan ambun!


kaybat alang kapamun-pamun 

tebiling banayad ing maskup

at maluwat nang kawat king 

sangang keya masinup kinupkup

king napun nang meyampun!


miduyan-duyan yang 

inatad labul ning angin

menibat ulap babo 

angga lalam impun

mau king uma

e ya mipakaling gagagad

manenaya king mapaling

kaul ning gabung ibatan! 


uling karin ya magpiyak

at magkerang tayimik

balabalan ne’t dasayan 

ing malwalas a kandungan

aggang manusbung pasibayu

ing menabung abung bulung!



Tony Mercado Peña

http://bungasasa.bravehost.com

Copyright © 2005. All rights reserved.
