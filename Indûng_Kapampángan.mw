                '''== Ing Amanung Sisuan =='''
     
           
               e ku ne kalingwan ing Amanung Sisuan
               kaku yang amana king Indung ibatan
               kambe keng mibait keti king masala
               mabilug a yatu kaku yang siwala. 

               ing Amanung Sisuan amanu yang ibat
               nunung Astronesyan lipat dayat malat
               libung banwang milabas manibat inyang
               ing bankang maragul sinanglad yang pampang.

               '''Pampanga'''  ing lagyu na ngeni ning '''Balen'''
               karing bayung anak ya ing bayung '''Belen'''
               '''Kapampangan''' ing aus karing memalen
               ing bansag karela yapin ing '''Kabalen.
'''
              ”Mekeni Abe” pakyapusan dang sabyan
               kaluguran tamung e man Kapampangan
               balu dya mu namang tigtigan gitara
              ”Atin Ku Pung Singsing” a alang kapara.

               o Kaka, o Kaka balu mu na ngeni
               ing Amanung Sisuan mabye yang parati
               apse yang amanu, sisuan ya king Indu
               angus ya king gabun, 'bat karing ninunu.

               kakung kabalen, kaputul ku't kapatad
               agyang nukarin katang kalma mipadpad
               keti babo yatu, malapit marayu
               ing Kapampangan makamal yang amanu.

               makalingwan ya mu ing Amanung Sisuan
               nung Indung ibatan e ne Kapampangan
               ing bayung bait susuan bayung amanu   
               Tagalug, Bikul, Bisaya, Amerkanu.

               makanyan mu naman nung Igpang ibatan
               digpa ya't tinuknang king marayung lugal
               bugsu ning bayung amanung makaluwal
               bunsung anak matda ing Amanung Sisuan.

               adwan ku karing Igpa't Indung ibatan
               king marayung lugal a nu la mipadpad     
               pangadi kekayu ginu kung kapatad
               luguran yeng matalik ing Amanung Sisuan.

               e kune paglibe amanu kung sisuan
               maski karing gintu't perlas a timpukan
               palamuti lamung kikislap lalawen
               ing Amanung Sisuan aslag ne ning Balen.

               
               Tony Mercado Peña
               http://bungasasa.bravehost.com
               Copyright © 2005. All rights reserved.
