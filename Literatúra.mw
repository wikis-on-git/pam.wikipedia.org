===A===
Renato A. Alzadon

Ing Capas Kapampangan Ya
Neng: Renato B. Alzadon
19 Agosto,2005

King punta ning dalan Capas, milungenge ya ing matua!
Ketang pampang a mabatu, misubsub ya ing lupa na;
Balamu dimdam na wari king ing gabun ginalgal ya
A antimong kapakibat ning magagabak a banua!
Makanian man, pinilit neng inatna itang kanuan na---
Itang kanuan nang mesugat ketang batung digpanan na.
At kanian no abatyawan ding anak na ning sabana
Memirapal deng pintalan ban keta saupan de sana.

Kabud disnan de ing Matua dela de king masalilung
Mayap na mu, bebe dalan, ating dutung a malabung;
Ing Dutung atme kalapad, linadlad yang anting payung
Sagisag ne ning amanung menialampak king kalabung!
At ketang panga-andik na ning Matua king pun ning dutung
Asilipan no ding ayup babo sanga pulung-pulung;
Balamu wari Watas lang king pantuk-dila mamialung
Uling atin lang amanung palsintan ning balang metung!

Kabud sinubli ya diwa ing Matuang mipalungenge
Binie na ing pasalamat karing supling ning marangle.
At ngana pa,"king ikit kung malasakit yung dalise,
Panamdaman kung balamu kumaba pa ing kakung bie;
Pablasang nung agawa yung mamilagwang lingapan ye
Ing Matuang antimo akung tengalan yung makaungle;
Ena ayamyam ning lub yung eko tikdo ban saupan ye
Ing sarili yung salita nung akit yeng mamamate."

"Eyu pagkasala, Apu", ing guinkas ning kayanakan,
"Nukarin ko ibat, Apu; nukarin ko munta kanian?"
Nganang mekibat ning Matua:"Aku ya Y Kapampangan
Ing bale ku atyu babo naning Bunduk ning Sinukuan;
Meguing panugali kunang kalabas na ning kauran
Ing tipa ku at dumalo karing kakung kayaduangan
At king panipa kung iti apigampa kong puntalan
Ding kapatad Syudad Tarlac a sadya kung kayakuanan..

Ding disnan ku Syudad Tarlac matabang no tanggap kaku
Ena antimo kanitang pulut kung atmu kayumu;
At king pami-aduangan da menaliwa no amanu
Maki-Inglis at Tagalug, ing keraklan, Ilukanu;
Inyamg ena ku mibata king kaplas lub a masolu
Ginulut ku at miglakad eku memun agyang kenu;
King kanakung pamanlakad ing Capas yang kening lub ku
Uling ken atin kung balung Watas a malugud kaku.


"Nanu ya pu lagyu, Apu", alus myagnan a kitang da
"Nung keti ya rin kekami. siguradung balu mi ya."
"Ing Watas a paintunan ku", nganang mekibat ning Matua
"Ing Poeta Zaldo Abner, nung balu ye, nukarin ya?"
Itang peka matuang dili karing anak pipiling ya:
"Ala ne pu keni Capas ing bulalag a Poeta;
Ing balita malambat neng meko menaliwang bansa
karin nepu manuknangan king labuad ning Amerika."

"Kabud kalako na Apu ning Watas yung panintunan
Keti Capas, melanat ya ing Kulturang Kapampangan;
Ala na pung Mariposang lilimpad keng Bulaklakan
Ala na pung magpalakbang at luluruk keng Bugtungan;
Ala no pu ding pulosa at basultu keng umpukan
Ala no pu ding Poetang mangorona neng piestajan.
Ding kasiping balen, Apu, subukan yu lang puntalan
Baka sakaling atin pang Watas Concepcion o Bamban."

Nganang miniabi ning Matua, "Nung Capas, ala nang Watas,
Keti Tarlac, malaso ya ing amanu ding Mardikas!
Ding Poetang Ilukanu magsane lang miamas-amas
Sasadya do king labanan ding pluma dang mangatalas;
Nung keti, alang Poetang maglualu at maki-lamas
Lungub lang alang sumbagal king pasbul nang maliwalas;
At oini ing tandanan yo, nung miragsa ya ing Capas
Ing Bamban at ing Concepcion ilang tutuking malagas.


Ing amanung Kapampangan, ban keti Capas, e mate
kailangan king atin tikdo Bayung Watas a magbante;
Inia kukutnan dakayu, ikong anak ning marangle
Ninung kanakung itubud ? king oras aini tikdo ne!
Bakit tajimik kayu ngan? E wari pigmasakit ye
Itang matua bebe dalan ikit yung makalungenge?
Ing kekayung kapampangan makanian yang makaungle
Bat ngeni eyu ipalto ing masabal yung dalise?

Ding anak na ning taldawa milalawayan na lamu
At ketang era sasarian agnan-agnan miparuku.
"O dale", ngana ning Matua, " lakuan dana kayu pamu."
At tinikdo yang malale ban gumulut neng dumayu;
Dapot itang anak dili, ing malating pekabungsu
Ya ing tinikdo at ngana, "Akung itubud mu, Apu
Eke pabustan malaso ampon makalinguan namu
Ing amanung kapampangan a sisuan king kakung indu."

At kanian no pesitikdo ding supling na ning taldawa:
"Itubud mu kami, Apu", nganing metung dang siwala
"Kapampangan kami, Apu, king laman ampon king daya,
kapampangan keng tinikdo ---kapampangan keng miragsa!"
Ketang tula na ning Matua memalisbis ing keyang lua
At king gagalgal nang boses nganang mainang migsalita:
"Nung ding anggang kapampangan makanian la pusu't diwa
Ing amanung kapampangan magluid ya king kabang-kaba."

At minuli ne ing Matua king Bunduk na ning Sinukuan
King marangle melakuan la ding anak a mituburan;
Dapot ngeni, panga-abak a maranun, king pastulan
Kapampangan la ding sunis, ding lawiwi, at kundiman;
Uling dening Bayung Watas yang marilag dang taguimpan
Ibangun de king kuta ra ing Kulturang mekalinguan.
Nung ding anggang anak Capas tikdo la sanang makanian
Ing Capas Kapampangan ya, ngeni, at king kapilan man!

===B===

===C===

===D===

===E===

===F===

===G===

===H===

===I===

===J===

===K===

[[Subcategory: Kawatasan]]

===L===

===M===

===N===

===O===

===P===

===Q===

===R===

===S===

===T===

===U===

===V===

===W===

===Y===

===Z===
