Ing Harana Ning Poeta
Neng Renato B. Alzadon


Nung matudtud kaman, Batwin kung maningning
A ngeni migpampan king ulap a tabing;
King kablas ding kuerdas ning Lirang tatabling
Matudtud mung pusu, buri keng migising.

Sumiro  ka sana king siwang ning ulap
Malukang Poeta atdanan meng sulyap;
Nung ipagkalam me ing dimut a kislap
Ligaya neng tune ning pusung maninap.

Utus ning ugaling akamulatan ta
Bayu king banua mu mipanik kung sinta;
King tulid mung awang midalit kung kanta
Antimong  kaustan ning wagas kung  pita.

Bilang pamamintu,  ing kekang alipan
Oini ing dalit nang mengatmung taguimpan;
Ban ing keka lugud a pisimpam-simpan
Maramdam yang matni king meto-likupan.

Oyan balu nana ning kekatang balen
Ikang palsintan kung Tala na ning Belen;
Ika ing  Anghel na ning kanakung Eden.
King altar ning pusu, sasamban kung Birhen.

Ngening balu nana ning benging tajimik
Ing dalise sintang king pusu midantik;
Maniad yang upaya ing kaladuang sabik
Ing lugud ku keka bustan mung mipanik.

Nanung ulaga na ning  sintang melaun
Nung manabu ya mu king marimlang aun;
King kasibulan  ning mayagang panaun.
Matampa ing manik arap mu idaun.

Kaministilan mung dalung yang mapilar
King Dyosa nang Venus ing sasambang Cesar.
O maslag kung Venus  king siduan mung altar
Bustan mung mampang kung sampagang asahar.

Bustan mung mampang kung lugud ampon suyu
Antimong asahar, sampagang masamyu;
Idaun ku keka anggang kakung agyu
Akit daka sanang king tula magyuyu.

Nung pamayapan mung ding bitis-marangle
Mipanik lang sinta king kilub yung bale;
Ibie mu ing tanda kening  talagale
Buklatan meng awang tando kang malale.

Dakal a salamat Batwin kung makislap
E mu la pigkait timan mu at sulyap;
Bisni me ing awang king siwang ning ulap
Layun pepakit mu itang lub mayap.

Salamat Batwin na ning matas kung banua
Dininan meng tula ing kakung kaladua;
Dimdam mu ing aklis king tabling ding  nota
kening Harana na ning kekang Poeta.


+++++++++++++++++++++++++++++++++++++++++
Copyrighted 2005


== Ing Vendeta Ning Poeta ==

Neng Renato B. Alzadon


Kaluguran kung Poeta , akuman, paniwalan mu

Enaku sana bisa pang mamikudtang pasibayu;

Dapot kening akakit kung kapagpabustan ning tau

King tungkul nang ingatan ne ing mulajan na ning Guinu;

Kening kalapastanganan king kapaligiran tamu---

King Indung Naturalesang palsintan mu---palsintan ku;

Telanan ke ining lira! O Poeta ning balen ku,

Talanan me sa ing keka, ban ing api maglipatu!


Palsintan teng madalise ing Indung Naturalesa

Pablasang yang babie tindag king diwa na ning Poeta;

Itang angin a saguiwang inawa ning Paralaya

Ing lagusgus da ding batis, ing banglu ra ding sampaga;

Ing tumaila ra ding ayup a maniale karing sanga

Ding tungatung da ding bunduk at mawalak a sabana;

Poeta, palsintan ta yan---at ya ngening sisiran da!

Dapat mung igale tala ding mamaping poesia.


Sasabian ding kayanakan, ena kanu usu ngeni

Ing pamigale poesia linuma ning Karaoki;

Inia naman ngeni oyan, ding bague kawili-wili

A palsintan ning Poeta matatda king yatung iti;

Nukarin la ding batisan a pagsarian tang parati

Nung nu tala panintunan detang Nimpang masasabi?

Bakit ding malino batis memala la at kinati---?

Kalupa na ning Poesiang sikwil da ding bayung suli.


Nukarin ya, O Poeta, ing malilung a kapuluan

Nung nu ding myaliwang ayup Paraiso deng pagkarinan?

kabang talu mamag-koplas king babo ra ding tanaman

Babagayan tang poesia ing malambis dang kundiman;

Ngeni, lon mu, kinutud do detang dutung king mulajan

Tinabi da la ding ayup a lesakan da tuknangan;

Ing gabun a melitungtung memanabtak king kapalian

At king katulid nang banua manyawad yang katalaruan.


Pagmasdan me, O Poeta, ing mawalak a marangle

Kanita, ustung papalut, magmalaguintu ya kule;

Inia ding kawatasan ta magyuyu lang magpatawe

Kambe ra ding makabitin a tinalague ning pale;

Dapot ngeni, ing palayan, mamayuspus king katamle

Liliwan na itang danum, kukusad pakakalale;

Makanano, itang sibul, kalalaman dinulung ne

Uling meko ing salilung ding dutung a mengamate.


Pagmasdan me, O Poeta, ing pipandiluan a ilug

King tela-bubug nang danum masaya tang mipaniabug;

Inia ding kawatasan ta tikmus la pangalindayug

Karing alun a makialung karing bulang lunto- lumbug;

Dapot ngeni ninung bisang magtampiso ken at talbug

King danum nang makilarung menuling na king kalabug;

Ding susu, bya, asan, paro, mimin lang mete at limbug

Mengamate la king lasun a sasarian dang tutugtug.


Pagmasdan me ,O Poeta, ing baryu tang Aranguren

Pagmaragul te kanita anting kapisi ning Eden;

Itang pasu ding kabayung pamasada da king balen

Maki agpang king sukad na ning poesia tang babaslen;

Ing makanian a musikang paninapan nang Bethooven

Inakmul ning alingongo ra ding babasuk a saken;

Ing asuk at alingongo nung era agyung salesen

Sakit katawan at isip ing ausan dang datang ken.


Nukarin ya, O Poeta, itang angin na ning napun,

Itang angin a saguiwa neng mamunag a mamambun?

Atme niaman sasangapan neng lalague tang maranun

Pigale-gale taya pa king pastulan lele Tabun;

Ngeni itang angin aita, sumawa tanang manintun

Ene subli pang magbalik ban kekatamu magdatun;

At pablasang linasun ne ning panyulung ning panaun

Inia balang sangap tamu, sasangapan tamu lasun.


Nukarin ya, O Poeta, ing makabigjaning jardin

Neng manintun katang diwa karin kata mag-imain?

Nung nukarin la ding Rosas a palsintan da ding batwin

Katulan nong pakialungan ning malimadmad a angin,

Nukarin la detang Rosal, ding Gumamela, ding Jasmin,

Ding bonggabilyang malare karing balag bitin-bitin?

Ing leguan mitambunan ya, basura ing atyu karin,

Guewa ra nia mung ugsianan karing marinat dang lampin.


Pagmasdan me, O Poeta , itang bunduk king malaut

Ken to inapsi ding amlat para karing bayung sibut;

Ken to tikmus ding Mamana, ding usa at babing dikut

Ding Sudya at Encantada at Diwatang libut-libut;

Detang dutung nang matatag digsa dala at pemutut

King ditak a patalusad titipa dong pasalikut;

Ing gagawan dang makanian nung e tuknang at maputut

Magpaldas ya ing balayan king trajediang makatakut.


E makalingad, Poeta, king yang Bunduk ya ing tabing

A pader nang peka-sagka ning danuman a matabsing;

Nung matibag ya ing bunduk malaso ya ing Pun Patling

Lumbug ya ing Syudad Tarlak at ding baryung makasiping;

At kanita ne maramdam ing gulilsak a tatabling

Ing Sambitan at ing siguk, tagulele at saingsing!

Ing makipasari kanian ing dapat dang e masanting

Ding taung butang pamisip a maki pusung matuling.


Inia mekeni , Poeta, ding dalit tang maki-bagsik

Ila namang ilague ta balang maramdam laguitik;

Ing Poeta tin yang bersung mataram at maki-lisik

Anting kildap neng kaleldo, mitataung manalamsik;

Karening Pusung Matuling matindi teng ipandikdik

Ing Vendeta ning Poetang inamun dang pemalantik;

Ngening ing kekatang lira yang papaten da salpitik

Para king Naturalesa, dapat katang magjimagsik!


 
*********


== Mi Ultimo Adios  nang Rizal ==

Kepangpanganan neng: Renato B. Alzadon


Mamun ku balen kung sinta, liyag ning aldo masaspak

Perla ning dagat aslagan, Eden ming mipda king pisak!

Malugud keng yampang  keka ing bie kung  lanta at muslak,

Nung  maningning ya man sana, sariwa, at mabulaklak

King kekang ikasaplala yampang kyaring pekalamak. 


Ding aliwa, busal na ning malimpuyut a labanan

Yampang de ing bie ra keka king alang kapikakunuan;

Nula mate ena bala, cipres, laurel, o lirio man

Lugal ding Martir o Parang, labanan o bibitayan

Alang ulaga karela , maus kasa indung tibuan.


Mate ku ngening ing banua akakit keng mika- kule

Tanda na ning pangatuklip  ning benging atmu katamle,

Yang saslag mung Aurora nung tula mung paguintuan me

Ibubu mu  ing daya ku ya ing gawan mung pangule

Ban ing kislap nang kakablas sumilo king  panlalawe.


Yang panaguimpan ku bie ibat inyang kayintangan

At angga king dagul nakung miganap na king sikanan;

Ing tangalan da ka sanang  maguing iyas  ning aslagan

Ala kang lua, makatna ya ing alang dungis mung kanuan

Alang dine, alang kanglap makidungut  kenu paman.


Kening bie ku ya ing bukud milalablab kung pigampa

Minuan ka, at yang  gulisak ning kaladuang ume mapda!

Minuan ka1 O' kasampat na, tikdo ka akung miragsa

Ing bie ku, lalam mung banua, idaun keng mipnung tula

At king mistiku mung gabun matudtud ku kabang-kaba.


Nung king babo kung kutkutan misan a aldo akit me

Ing sampagang inapsa ra ding dikut a mangulabe;

Ilapit me king labi mu, ing kaladua ku uman me

lalam ning kakung kutkutan ing kanuan ku damdaman ne

Itang kekang pangisnawang atmu paling kaku mame.


Bustan mung yang mamung bulan pasinagan  na kung kusa

Bustan mung yang aring aldo dumalo yang mamilagwa;

Bustan mung  yang pane-pane angin kanaku manapa

At nung ating tuklung ayup king kurus kung pekatanda

Bustan mung ing kapayapan matarling nang itumaila.


Bustan mung ing danum uran langi king pali ning aldo

kambe ning kakung sambitan mukiat kanyang banuang iro,

Bustan mong kiak ding kuyug ku king maranun kung panlako,

Nung misan a gatpanapun atin mangadi, balen ko

Ikaman, king kapainwan ku siping  na ning Dios  babo.


Ipangadi mula naman ding kalulung mengatampus

Ding tinangap king mabagsik a  parusang alang tarus,

Ding pengaring minalduk king mapait dang luang mamagus

Ding ulila, ding mebalu, ding bijag a makalunus,

At layun ipangadi mung mitimawa kang tibubus.


Ing libingan nung ing bengi kulumbuan na neng matuling

Nung atin mang mag-ayunu bukud namung ding milibing,

Emu na sa gagambalan  yang lijim dang makatabing,

At nung atin kang damdaman a litid a tataguinting

Aku'yta, Balen, damdam ka, karing sunis kung tatabling.


Potang ing  kakung kutkutan kelinguan da ne ding tau

At ala nang pekatanda maguing kurus man o batu,

Bustan mung ing talagambul isambulat ne king piku

Ining abu kung king ala makisaut pasibayu,

Bustan mu sang isabug  neng pulbus  king balat ning yatu.


Nung makanian ena bala nung akalinguan mu ku man

Likupan, dalan at banua kanaku larin baltangan;

Kablas ku karing nota mu ban matni mu kung damdaman

Banglu,  sala, kule, kutug, kanta, o saingsing pa man

Alang patna, pawaga king kakung sasalpantayanan.


Balen kung kaku mal dili, dusa na ning kakung dusa,

Palsintan kung Pilipinas mamun naku ngeni keka.

Pengari  ku at kekuyug  keka lalakuan ku na la

king puntan ku alang ipus, berdugus, o manyupil pa,

Ing salpantaya e mate , ing Guinung Dios mag-ari Ya.


Mamun naku pengari ku, kapatad, at kayabyayan

At kesing-para kung anak king miwaglit kung santungan;

Ibie yu ing pasalamat ing pagal ku miangganan,

Mamun ku  banyagang mutya,  kasuyu at kaluguran

Mamun ku maldang mal kaku, ing mate yang kapainawan.


********


== Ing Capas Kapampangan Ya ==

Neng Renato B. Alzadon


King punta ning dalan Capas, milungenge ya ing Matua!

Ketang pampang a mabatu, misubsub ya ing lupa na.

Balamu dimdam na wari king gabun ginalgal ya,

a antimong kapakibat ning magagabak a banua!

Makanian man, pinilit neng inatna itang kanuan na...

Itang kanuan nang mesugat ketang batung digpanan na;

At kanian no abatyawan ding anak na ning Sabana

memirapal deng lepitan ban keta saupan de sana.


Kabud disnan de ing matua dela de king masalilung.

Mayap namu libis dalan atin dutung a malabung.

Ing Dutung atme kalapad, linadlad yang anting payung...

Sagisag ne ning amanung menialampak king kalabung!

At ketang panga-andik na ning matua king pun ning dutung

asilipan no ding ayup babo sanga pulung-pulung.

Balamu wari Watas lang king pantuk-dila mamialung

uling atin lang amanung palsintan ning balang metung!


Kabud sinubli ya diwa ing matuang mipalungenge

binie na ing pasalamat karing anak ning marangle.

At ngana pa:"King ikit kung malasakit yung dalise

panamdaman kung balamu kumaba pa ing kakung bie;

Pablasang nung agawa yung mamilagwang lapitan ye

ing matuang antimo akung ikit yung makalungenge,

ena ayamyam ning lub yung eko tikdo ban saupan ye

ing sarili yung salita nung akit yeng mamamate!"


"Eyu pagkasala , Apu", ing guinkas ning kayanakan,

"Nukarin ko ibat,Apu, nukarin ko  munta kanyan?"

Nganang mekibat ning matua, "Aku ya Y Kapampangan

ing bale ku atyu babo na ning Bunduk ning Sinukuan;

Meguing panugali kunang kalabas na ning kauran

ing tipa ku at dumalo karing kakung kayaduangan.

At king panipa kung iti apigampa kong puntalan

ding kapanalig ku Tarlac a sadya kung kayakuanan."


"Ding disnan ku Syudad Tarlac matabang no tanggap kaku

ena antimo kanitang pulut kung atmu kayumu;

At king pami-aduangan da menaliwa no amanu

maki-inglis at tagalug...kadalasan, Ilukanu;

inyang enaku mibata king sukal lub a masolu

ginulut ku at miglakad, eku memun agyang kenu,

king kanakung pamanlakad ing Capas yang kening lub ku

uling ken atin kung balung Watas  a malugud kaku."


"Nanu  ya pu lagyu, Apu?" alus myagnan a kitang da.

"nung keni ya rin kekami, siguradung balu mi ya."

"Ing Watas a paintnan ku", nganang mekibat ning matua,

"ing Poeta Abner Zaldo, nung balu ye nukarin ya?'

Itang  meka-matuang dili karing anak pipiling ya.

"Ala ne pu keti, Apu, ing bulalag a Poeta;

ing balita malambat neng meko, menaliwang bansa

karin ne pu manuknangan king labuad ning Amerika."


"Kabud kalako na, Apu, ning Watas  yung panintunan

keti Capas melanat ya ing amanung kapampangan;

ala na pung mariposang lilimpad keng bulaklakan,

ala napung magpalakbang at luluruk keng bugtungan;

ala no pu ding pulosa at basultu keng umpukan

ala no pu ding poetang mangorona neng piestajan;

ding kasiping balen, Apu, subukan yulang puntalan

baka sakaling atin pang Watas Concepcion o Bamban."


Nganang miniabi ning matua , "nung Capas, ala nang Watas,

keti Tarlac malaso ya ing amanu ding Mardikas;

ding poetang Ilukanu magsane lang miamas-amas,

sasadya do king labanan ding pluma dang mangatalas;

nung keti, alang poetang maglualu at makilamas

lungub lang alang sumbagal king pasbul nang maliwalas;

at oini ing tandanan yo:  nung miragsa ya ing Capas,

ing Bamban at ing Concepcion ilang tutuking malagas."


"Ing amanung kapampangan ban keti Capas e mate,

kailangan king atin tikdo Bayung Watas a magbante;

inia kukutanan dakayu, ikong anak ning marangle,

ninung kanakung itubud? King oras aini, tikdo ne.

Bakit tajimik kayu ngan? E wari pigmasakit ye

itang matua bebe dalan ikit yung makalungenge?

Ing kekayung kapampanga makanian yang maka-ungle!

Bat ngeni eyu ipalto ing masabal yung dalise?"


Ding anak na ning taldawa milalawayan nala mu,

at ketang era sasarian aganan-agnan miparuku.

"O dale", ngana ning matua, "lakuan danakayu pamu."

At tinikdo yang malale ban gumulut neng dumayu;

dapot itang anak dili... ing malating peka-bungsu,

ya ing tinikdo at ngana: "Akung itubud mu, Apu,

eke pabustan malaso ampon makalinguan namu

ing amanung kapampangan a sisuan king kakung indu."


At kanian no pesitikdo ding supling na ning Taldawa

"Itubud mu kami,Apu", nganing metung dang siwala,

"Kapampangan kami, Apu, king laman ampon king daya...

Kapampangan keng tinikdo....Kapampangan keng miragsa."

Ketang tula na ning matua memalisbis ing keyang lua,

at king gagalgal nang boses nganang mainan migsalita:

"Nung ding anggang Kapampangan makanian la pusu't diwa,

ing amanung kapampangan magluid ya king kabang-kaba."


At minuli ne ing matua king Bunduk na ning Sinukuan,

king marangle melakuan la ding anak na ning asikan;

dapot ngeni, panga-abak a maranun king pastulan

kapampangan la ding sunis, ding lawiwi, at kundiman;

uling dening Bayung Watas yang marilag dang taguimpan

ibangun de king kuta ra ing Kulturang mekalinguan.

Nung ding anak na ning Capas tikdo la sanang makanian, 

ing Capas kapampangan ya ngeni, at king kapilan man.


*********


== Headline text ==
Nung Bakit Pakakalulu Tamu
Neng Renato B. Alzadon

Dalit ning Malasing
Neng: Renato B. Alzadon

Malaus ko kuyug. Sige, minum tamu
Akung taya abe; ing bayad kanaku.
Sige na, magtinda, metung pang Aneju
Pare, ban parejas: sukad kasapuegu
Kabang dudurut ya ing kekatang basu
Liwas-liwas tamung mipamie amanu
Ing buri kung paksa a pisabian tamu
Nung nanu tang sangkan ba’t kalulu tamu.

Para mo kanaku, sankan nang mumuna
Ya ing kekatamung pamanialpantaya;
Lon yu, king pisamban ing ipanaral da
Nuan la ding kalulu at makilua mata;
Keti sulip kanu sukat tang mibata
Bata’yang akamtan alan-anggang gloria
Matna kayu pare! Lawan ye ing banua,
Kekatamu ya yan! Kekatang magdusa!

Den namang makualta, ing tula ra lubus
King masakit a bie banyaga la alus ;
Ila naman kanung lunto makalunus
Manabu la ketang api king Impiernus;
Kanian no managkas, manangis, mamarius
Mangapisikan lang asupreng  mamaltus;
At kabang panaun  e mapda’t mapupus
Ing kasakitan da at pamanaguipus.

Atin ku pang dimdam keta banda keta
Ngana kalulu la ding Santo at Santa
Pigpamie ra kano itang pibandian da
At ing bie kalulu ya ing pinili ra.
Aba! Nung makanian lalto nia pin pala
Banal lang metunggue king Santa Iglesia
E ulining mayap itang depatan da
Nune ulina pin ning kakalululuan da.


Aba! Nung tutu ing daramdaman tang yan,
Santo tangan pare, santo keng inuman;
Minum tamu pare…magsaya tamu ngan
Ining kakaluluan tamu kabanalan.
King bata’yang dasan ing Gloriang karinan,
Ing bie tang kalulu eta ya lalakuan!
Ing bie masaplala, etaya buri yan
Uling yang saguisag na ning kasalanan.

Kapamu. Balamu makanian ya ata
Itang penaral da ding Prayleng Kastila
Bata’yang akamtan alan-anggang tula
Kaministilan mung bayaran tayang lua .
Uling yang mitanam king isip at diwa
Nia makanian tamung e bisang minawa.
Minawa tamu bie… nung atin tang kusa
Oita mupin, Pare, itamung e bisa.

Agpang naman kening ausan tang Inkung
A pantas keng Biblia at tanak keng  bugtung
Ing turung yan ngana turu yang balatung
Lubas ya king bunga wari sa keng dutung.
Inia tinipa ya ing Guinung miniaklung
Ban king kasakitan akua tang masaklung;
Midinan tang DIWA ban ing balang metung
Timawa yang mukiat king kayang tungatung.


Sabi napin Inkung, ibat king minuna,
Alang pangabayu, ing Dios, sinabi na:
Nung pamintuan mula ding kautusan na
Minawa ing ibie mu mantabe ya keka;
Nung emo pamintuan kumit kang parusa, 
Magkasakit ka bie magpampan ya keka.
Nung manawa ka bie ing Dios atyu keka
Nung kalulu ka bie ing Dios dinayu ya


Pare, palague yu nanu ta kaulian
Nung magbayu tamung kasalpantayanan;
Ing pakakalulu pala kasalanan
At ing bie manawa ya ing kabanalan;
Ini siguradu, tuknang ing inuman
Mamag-obra tamu batang manakitan,
Uling itang Gloria buri tayang dasnan
At miligtas ketang aping  piparusan. 

Anti kung akakit deng matua at anak
Babai, lalaki, matas, ampon pandak;
Akit mongan galo panyilang ning abak
Lunto ing pagkabie king babo at lunak;
Manese lang sisi, biseru at bigak
Manese lang itu, bulig, ampon tugak
At karing kamalig akit mung mitambak
Ing dakal a pupul a emu asanak.

Wari’t king kanawan akua tang misane
Eta na paniglon ing lungkut at lumbe;
Makirungut ta man karing minawa bie
Ali tamu dungu. Eta mu marine.
Pablasang king diwa lubus neng miwale
Ing kaplas ning dusa nungnu ta mig-sale;
Ala tamung takut agya mang datang ne
Ing bayung Paraiso o ligayang tune.

Kapamu kakuyug,   mitablan ku ata
Bisa nakung mamun at muli naku pa;
King ainum tamu aku na ing bala
Isundu yu namu ing kekatang tula;
Nung medyu anti kung metalusad dila
Ikayu na sanang balang manupaya.
Mupin, pabustan yung timbangan ding malda
Ining pepasiag ning malasing kung diwa. 
+++++++++++++++++++++++++++++++

Kulturang Tomador
Neng: Renato B Alzadon

Ati tana naman king Tindajan nang Flor.
Pepabuklat kune ining Emperador!
Tagayan me Pare! Ibie mu ing pavor,
Sukdan me ing basu---padurut me, Senior.
Ing inuman tamu king bayang makolor
At lunkas la gilas ding dilang Orador,
Yang pisabian tamu ing tune nang valor
Ning kultura tamung KULTURANG TOMADOR.

Kapamu. Masdan ye ing Kumparing Jose
Kaibat nang migsueldo, eman muli bale,
Keni ya tataglus ---ka-inuman tane.
Palakpakan taya! Oyan ing makyabe!
Dapot detang ali byasang maki-ugne
King kultura tamung BAHALA NA ABE,
Kasaman tala ren! King ditak a bague, 
Amunan tanalang tumbukan at pate!

Aba! Y Mang Oka kaibat nang mig-sueldu
Eya taglus keni---taglus ya king banku;
Yang pakibalak na aldo nang mayubu
Nitang pangane nang mag-aral Inyeru;
Eta ayamyan yan! Nang gagawan tamu?
Ing bubung nang bale mumuran yang batu!
Kalual na neng abak pilmi nang abau
Ing dinat king eran a kinalat tamu.

Eh! Ining Mang Saru tau yang payapa
Mamananaman ya king bebe ning sapa;
At karing gule  na tin taung magsaria
Darala da la king palenki Menila;
Aba! Ining bie na medyu minanawa
Dapot ala neman pamakyabe ata.
Ah! Misan a bengi kabud ta na mimua
Gisan talang tebas ding kayang kapaya.

Abe ko, makanian tamu panugali
Etala katulan deng  sasanting bili;
Nung  ing siping bale tane mibabawi
Lalu na masampat ya dapat at gawi;
Gawa tang paralan ban eya magwagui
Pakisiran taya at pisibi-sibi;
Maligaya tamung alang mikawani
King kultura tamung kultura ding sawi.

Lon yu ing milyari king kumparing Juaning
King misan a aldo tiran ne ing Jueting.
Ay! Makapakaili! Mengari tang kuting
A makibalatu agya sang katiting;
Eta pepatugut king kakukutingting
Anggang e migpamie mapilan a kusing
Oyta, king keraklan tamung babatingting
Pati panaya na, tinuking mebating.

Ing kumparing Taba migtinda yang bangus
Menangu ya Guagua keti no tataglus;
Oyan, ene ikit ing malino signus
Ding pipagtinda na kapatad la alus;
Bandang tawli rugo kanian na atalus
Ali no babalik pera nang meluslus
King bayang mipasno ing maplas nang dungus
Tinuknang ya rugung king Guagua luluslus.

Ining  Kakang  Cenon tiran ne ing pupul
Kening bayung bining menibat Masantul
Anti tang kirukan king arap nang pasbul
Maniawad ta rugung ditak a pagmulmul;
Ati nang manapis, ati nang kakaul,
Atin nang manangis ampon mabubungsul.
Batamung patugut king pamagbitaul
Binubud no detang perang kasapunggul.


Ining Bapang Pelis minta ya king Banku
Menutang yang pera sinali yang konu
Migtinda yang abias, panulu, abonu
Minyali yang pale, pepasakul atbu;
Minanawa ya bie. Nanung guewa tamu?
Linapit ta  kaya memanutang tamu;
Ta beyaran taya? Tabak mu keng batu,
Itamung mibagsak king kayang negosyu.

Nuan la ding atyu na king aliwang bansa
Ena no sakup ning kekatang kultura;
Dapot makanian man pakirasan tala
Indat maus tamu maniad ta karela
Kunwa-kunwari mo manandam ta sana,
Bayaran tano man ding ipadala ra;.
Nanu tang mamayad? King balu ku sana
Ala pang misubli  metung mu mang pera.


Oyan kakuyug ko makanian ta dapat
Panugali tana ing pamag-pabayat;
Ing marapat sana miyatyat tang gamat
Panikwanan tamung mitigjo, miyangat;
Nung eta  patugut king pamangalawat
King pabagya bagya akwa tang miyukyat
Angga king akwa tang dalakit, milipat
Ketang bie manawa, malagu, masampat.

Ing pamangandiria e mayap a adle
Karing magsumikap a minawa king bie.
Bustan talang mukyat ampon managumpe
Eta la panyumpang e byasang makyabe;
Nung pitutuliran ing tune kayabe
Ding asawa tamung kabangal na ning bie
King pamangabyayan etala lilele
Ibie ta karela ing pamaki-bague.

Ay! Mitablan naku. Lakuan dana ko pa
Isundu yu ne mu ing kekatang tula;
At keka magtinda, ilista mu na pa
Mibayaran karin bukas o makadua;
Tungkul naman kening kekatamung paksa
Panyaluputan ye anggang eye akwa
Ing kabaldugan na a nung nanu yata
Culturang Tomador---UGALING TALANGKA!!!


Ding Bayung Alipan
Neng:Renato B. Alzadon

Minum tana naman! Mekeni kuyug ku 
Lukluk ko king bangku ning Tindajan Baryu;
Pepabuklat nakung "Maputing Kastilyu"
Ipadurut tane ing sikdan basu;
Balang maspak diwa dening Laureadu
Pakalabkaban ke ing pantuk- amanu;
Agkatan da kayu--- king bie tang kalulu,
Parsalanan tala ding pengari tamu!

Ding pengari tamu, lon yula panyaptan
Ining pamanganak era tutuknangan!
Anak nalang anak! Inya pin makanian
Ing bukas ding anak ere gaganakan!
Balu yu nung nanung karelang isipan...?
Pepa-utang lang bie---dapat lang bayaran!
Inia anti la mong memugnus patubuan
Menganak la---balang atin sisingilan!

Nung wari keng sisi---bayu ta miyapsa
Itang pamamayad yang malino paksa!
Inia eta ta paman mika-balbas baba
Makitanam tana O mamagut punla!
Nukarin la detang patinga dang kinua---?
Bakit kening dulang alang nasing malpa---?
Eta no paintunan mimin nong mitaya
King Jueting, king Sabung, King kwaho, at Sakla!

Tiru daka tamung lague king marangle
Balang paragulan  ding kekatang sese;
King sakyud ning lait miyuli tang kumpe
Sese tang biseru ban pakanan ta ne;
Potang dagul ne yan at pisali dane, 
Ing abli dapat lang munta king menese---
Uli ping mamayad tamung utang, abe
Kunan da ing abli--- ala tamung dake!


Masdan yu, kalupang anak-talagambul
Oyan ing marangle nung nuta meragul;
Agyang mumuran man, mangildap, manuldul
Aplit tang mamaswe o kaya sasarul;
Potang miras na ing aldo pamamupul,
Nanu tang galal ning pagal tang milangkul---?
Uling mamayad tang utang a maragul
Ala tamung dake king kekatang pupul!

Subukan muna mung lumual mamasada
Trycycle man O Jeep. O kaya kalesa;
Kabud kauli mu daptan mung mumuna
Ding penakitan mo ipalad mu nala;
Ding mal tang pengari dapat naman sana
Ibie do ding dake anting para-gana;
Pablasang utang pin ing sisingilan da
Ding penakitan mu muli ngan karela.

Nanutang milyari karing kuyug tamu
A meki-pagobra king aliwang yatu?
O' bat kauli ra keni kekatamu
Mibalik la naman kening bie kalulu?
E wari pane lang magpadalang sueldu?
Dapat mung atin lang  atipun king Bangku!
Eta no pangutang----karing matua tamu
Bayad lang utang den---beit daka tamu.

Oini ing masakit ding anggang masakit
Ing bague makanian eta mu abangguit;
Balu kung kanining kanakung piglabit
Nung abalu ra yan mangaplas ku buldit!
Subali keng barug biasa lang manyukit
King depat dang mayap  pelalung kapurit;
Pangalutkutan da at piatsit-atsit
Ban king utang tang lub eta mu mipikit.


Uling maka-lisang ing karelang  gawa
Pamayapan tanang magtamad tana pa!
O ninu naman mo ing ali sumawa
Obra nakang obra---eka minanawa!
Nanung kabaldugan ning mipawas daya
Nung ala kang layang mukiat at mipala!
Nung e miyalilan ugaling sapala
King saug ning dusa ken tana myambula.


Ban king kakaluluan eta magbaluktut
Yang pamag-pautang sukat neng maputut;
At alilan tayang lugud a e maimut
E manayang ablas ing mayap a imbut;
At potang ing lugud yana ing magyamut
Ing pamanalipan kanian ne mabagut;
Iting kaugalian nung ene sisibut
Ing dugang ning dusa tuknang yang dudurut.

Nung pilan lang bingut ding agyu tang sesen
Ilang dapat lunto king kekatang Belen;
Paragulan tala, ingatan, at banten
Ban keta lunto lang mayap a memalen;
Ing paintungulan da sukat tayang baslen
Nanu mang malyari eta la paburen;
Datang ing panaun ding anak tamung den
Ila ding pag-asa ning kekatang balen.

O' dale kakuyug, bisa nakung mamun
Angga keng tutuking pamitipun-tipun;
Ing lalakuan ku mung anting peka-liksyun
Dinan lang kalayan bayung henerasyun;
Nung deni dagul lang mitmung inspirasyun;
Akua nang magwagui ning mayap a layun;
At kanian ya pamu mituklip---milulun
Ing galut nang dase ning dusa't pagmalun.

*************************************
copyrighted 2005







===B===

===C===

===D===

===E===

===F===

===G===

===H===

===I===

===J===

===K===

[[Subcategory: Kawatasan]]

===L===

===M===

===N===

===O===

===P===

===Q===

===R===

===S===

===T===

===U===

===V===

===W===

===Y===

Yuzon, Amado M.

===Z===
