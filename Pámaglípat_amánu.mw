Ing '''pámaglípat amánu''' ya ing prosesu, kadalásang gradual, ning adopsion na ning metung a grúpu da ring táu ning aliwâng amánu.

==King kawatásan==
"Ing Capas, Kapampángan Ya" ing títulu ning metung karing [[poema]] king [[Kapampangan (amanu)|amánung Kapampángan]] ning talasúlat a [[Filipinas|Filipínung]] i [[Renato Alzadón]] tungkul king resistensia na ning [[Ding balen ning Filipínas|balen]] ning [[Capas, Tarlac|Capas]] king [[Tarlac]] king sustitusiong lingguistiku.

King punta ning dalan Capas, milungenge ya ing Matua!<br/>
Ketang pampang a mabatu, misubsub ya ing lupa na.<br/>
Balamu dimdam na wari king ing gabun ginalgal ya,<br/>
a antimong kapakibat ning magagabak a banua!<br/>
Makanian man, pinilit neng inatna itang kanuan na...<br/>
Itang kanuan nang mesugat ketang batung digpanan na;<br/>
At kanian no abatyawan ding anak na ning Sabana<br/>
memirapal deng lepitan ban keta saupan de sana.

Kabud disnan de ing matua dela de king masalilung.<br/>
Mayap namu libis dalan atin dutung a malabung.<br/>
Ing Dutung atme kalapad, linadlad yang anting payung...<br/>
Sagisag ne ning amanung menialampak king kalabung!<br/>
At ketang panga-andik na ning matua king pun ning dutung<br/>
asilipan no ding ayup babo sanga pulung-pulung.<br/>
Balamu wari Watas lang king pantuk-dila mamialung<br/>
uling atin lang amanung palsintan ning balang metung!

Kabud sinubli ya diwa ing matuang mipalungenge<br/>
binie na ing pasalamat karing anak ning marangle.<br/>
At ngana pa:"King ikit kung malasakit yung dalise<br/>
panamdaman kung balamu kumaba pa ing kakung bie;<br/>
Pablasang nung agawa yung mamilagwang lapitan ye<br/>
ing matuang antimo akung ikit yung makalungenge,<br/>
ena ayamyam ning lub yung eko tikdo ban saupan ye<br/>
ing sarili yung salita nung akit yeng mamamate!"

"Eyu pagkasala , Apu", ing guinkas ning kayanakan,<br/>
"Nukarin ko ibat,Apu, nukarin ko munta kanyan?"<br/>
Nganang mekibat ning matua, "Aku ya Y Kapampangan<br/>
ing bale ku atyu babo na ning Bunduk ning Sinukuan;<br/>
Meguing panugali ku nang kalabas na ning kauran<br/>
ing tipa ku at dumalo karing kakung kayaduangan.<br/>
At king panipa kung iti apigampa kong puntalan<br/>
ding kapanalig ku Tarlac a sadya kung kayakuanan."

"Ding disnan ku [[Tarlac Lakanbalen|Syudad Tarlac]] matabang no tanggap kaku<br/>
ena antimo kanitang pulut kung atmu kayumu;<br/>
At king pami-aduangan da menaliwa no amanu<br/>
maki-inglis at tagalug...kadalasan, Ilukanu;<br/>
inyang e'na ku mibata king sukal lub a masolu<br/>
ginulut ku at miglakad, e'ku memun agyang kenu,<br/>
king kanakung pamanlakad ing Capas yang kening lub ku<br/>
uling ken atin kung balung Watas a malugud kaku."

"Nanu ya pu lagyu, Apu?" alus m'yagnan a kitang da.<br/>
"Nung keni ya rin kekami, siguradung balu mi ya."<br/>
"Ing Watas a paintunan ku", nganang mekibat ning matua,<br/>
"ing Poeta Abner Zaldo, nung balu ye nukarin ya?'<br/>
Itang meka-matuang dili karing anak pipiling ya.<br/>
"Ala ne pu keti, Apu, ing bulalag a Poeta;<br/>
ing balita malambat neng meko, menaliwang bansa<br/>
karin ne pu manuknangan king labuad ning Amerika."

"Kabud kalako na, Apu, ning Watas yung panintunan<br/>
keti Capas melanat ya ing amanung kapampangan;<br/>
ala na pung mariposang lilimpad keng bulaklakan,<br/>
ala napung magpalakbang at luluruk keng bugtungan;<br/>
ala no pu ding pulosa at basultu keng umpukan<br/>
ala no pu ding poetang mangorona neng piestajan;<br/>
ding kasiping balen, Apu, subukan yulang puntalan<br/>
baka sakaling atin pang Watas Concepcion o Bamban."

Nganang miniabi ning matua , "nung Capas, ala nang Watas,<br/>
keti Tarlac malaso ya ing amanu ding Mardikas;<br/>
ding poetang Ilukanu magsane lang miamas-amas,<br/>
sasadya do king labanan ding pluma dang mangatalas;<br/>
nung keti, alang poetang maglualu at makilamas<br/>
lungub lang alang sumbagal king pasbul nang maliwalas;<br/>
at oini ing tandanan yo: nung miragsa ya ing Capas,<br/>
ing [[Bamban, Tarlac|Bamban]] at ing [[Concepcion, Tarlac|Concepcion]] ilang tutuking malagas."

"Ing amanung kapampangan ban keti Capas e mate,<br/>
kailangan king atin tikdo Bayung Watas a magbante;<br/>
inia kukutnan dakayu, ikong anak ning marangle,<br/>
ninung kanakung itubud? King oras aini, tikdo ne.<br/>
Bakit tajimik kayu ngan? E wari pigmasakit ye<br/>
itang matua bebe dalan ikit yung makalungenge?<br/>
Ing kekayung kapampangan makanian yang maka-ungle!<br/>
Bat ngeni eyu ipalto ing masabal yung dalise?"

Ding anak na ning taldawa milalawayan nala mu,<br/>
at ketang era sasarian aganan-agnan miparuku.<br/>
"O dale", ngana ning matua, "lakuan danakayu pamu."<br/>
At tinikdo yang malale ban gumulut neng dumayu;<br/>
dapot itang anak dili... ing malating peka-bungsu,<br/>
ya ing tinikdo at ngana: "Akung itubud mu, Apu,<br/>
eke pabustan malaso ampon makalinguan namu<br/>
ing amanung kapampangan a sisuan king kakung indu."

At kanian no pesitikdo ding supling na ning Taldawa<br/>
"Itubud mu kami,Apu", nganing metung dang siwala,<br/>
"Kapampangan kami, Apu, king laman ampon king daya...<br/>
Kapampangan keng tinikdo....Kapampangan keng miragsa."<br/>
Ketang tula na ning matua memalisbis ing keyang lua,<br/>
at king gagalgal nang boses nganang mainan migsalita:<br/>
"Nung ding anggang Kapampangan makanian la pusu't diwa,<br/>
ing amanung kapampangan magluid ya king kabang-kaba."

At minuli ne ing matua king Bunduk na ning Sinukuan,<br/>
king marangle melakuan la ding anak na ning asikan;<br/>
dapot ngeni, panga-abak a maranun king pastulan<br/>
kapampangan la ding sunis, ding lawiwi, at kundiman;<br/>
uling dening Bayung Watas yang marilag dang taguimpan<br/>
ibangun de king kuta ra ing Kulturang mekalinguan.<br/>
Nung ding anak na ning Capas tikdo la sanang makanian,<br/>
ing Capas kapampangan ya ngeni, at king kapilan man.

==Láwen man==
*[[Diskriminasiong lingguistiku]]

==Ding daleráyan==
{{reflist}}

==Ding suglung palual==
* [https://www.sinupan.org/2019/06/06/language-change-pinpointing-the-culprit/ Language Change: Pinpointing the Culprit]
{{stub}}

{{DEFAULTSORT:Pamaglipat amanu}}
[[Category:Sosiolingguistika]]
