Kulumparit
(Dikut a Malamarine)
Neng: Renato B. Alzadon
October 16,2005

Ibat king anak ku, kakilala kune
Dikut-Kulumparit o Malamarine;
Pikakasaman yang dikut king marangle
Uling masuksuk ka kabud dilpakan me.

Inya makanian deng pamaligtad yamut
Ampon sisilaban kaibat ning papalut;
Talagang imbut da ding tau king Laut
Ing patdan de lahi ing Marok a Dikut.

Inyang dagul nakung munta Amerika
Ing Marok a Dikut ikit keng misan pa;
Dapot ene dikut.....! Ing lawe da kaya
Metung a tanaman.... malagung Sampaga!

Karin ya king siduan king Marmol nang Pasu
Ninu man manakit pupurian de lagu;
Pemalayawan deng "Malambut a Pusu"
Kasi, tagkilan me, magtikum yang duku.

Ining Kulumparit o Malamarine
Tin yang Guintung Aral king kekatamung bie;
Ining kasaman dang sukal a metunggue
Sampaga ya palang maulagang bague.

Eme pakalati yang taung kalulu
Agyang Kulumparit ya mu king lawe mu;
Pota nung akua yung mikit pasibayu
Sampaga ya pala......Marangal yang tau!

*********************************
