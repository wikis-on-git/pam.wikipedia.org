===   Ding Poeta   ===
 
1
ninu la mo wala deting magpayaus calagyuang Poeta

cawani la wari caring queraclan ding taung Lelangan Na

ticdo ca macudta, guingcas muing matulid, manalacaran ca

pasiag mo caguiuan ding ausan mung watas a paningaya ra

2

ila ding masid-i, marubdub mamaus, qng Amanung Sisuan
manasic, gagambul, qng luntiang marangleng, calub ning Miglalang
didilig lang daya, patulu lang pawas, bubuwis lang sicanan
wa, ilang Poeta, anac ng macudta, ning Indung Balayan
3
Poetang minunang pepasiag ng Don Monico R Mercadu
pepasiag na namang Don Mariano Byron Pabalan Procesu
caring amanu dang likas qng daquilang Adios, Mi Ultimu
pepasiuala de, dayang Capampangan caring sablang tau
4
ninung mangalinguan cang Juan Crisostomo Soto y Caballa
mibantug a Crissot, Poet Laureadu, anac ning Pampanga
ngara pauli na, ing Balen Bacolor quebit ne qng mapa
masyag diling Tala ding sablang Poeta caretang galaxia
5
ing Amadu Yuzon bantug yang Poeta mabilug a yatu
minunang meputung coronang titulu Poet Laureadu
anac bait Guagua, propesor, congresman, tanyag abugadu
ding sablang Poeta metung ding Daquila carin qng Parnasu
6
mapilan pang aldo meyaus ne Banua'ing Vedastu Ocampu
metung caring atlung babatyon daquilang Ari Ning Parnasu
malume, mapinu, malantic, magayut, suabing mangamanu
ngana "ing Dios Banua, Poeta ya naman, queco pabalu cu"
7
i Gat Joe Gallardo, baticang poeta nyang capanaunan
Poet Laureadu, Ari Ning Parnasu, Ari Ning Crissotan
anac ning Candaba, ding cayang panyulat, miguit aduang dalan
metung caring atlung Daquilang Poeta ning Amanung Sisuan
8
Delfin T. Quibuloy, Poet Laureadu qng Lubao penganac
metung caring miembrung pundasyun ning Aguman Ding Talasulat (AGTAKA)
obra-maestra ya "Kuriro at Kawatasan" ng panyulat
mituring yang metung caring Laureadu ding pinacamabayat
9
Bernardino Muldung, itang Dramaturgu qng Arting Crissotan
a cang Joe Gallardo lalung migpasilad tune nang cayapan
caring e mabilang pibabatbat dang gale at pamiligligan
alus emu balu nung ninung sumambut anggang capupusan
10
anac na ning Lubao, bayung Laureadu, Ernesto C. Turla
pundador, pamuntuc, agumang ANASI, papasiag siuala
metung caring bayung memalen Parnasu, tuturing daquila
caring bayung suli, alang capagalan qng pamamicudta
11
ing bantug a Pintor, bayung Laureadu, Rafael Maniagu
baticang poeta, bihira pangamat, anac ning Mexicu
ding cayang larawan, caretang panyulat o ding cayang cuadru
mibait la wari, Virgil at Angelo qng metung a tau
12
at ing Laureadung bayung miputungan Renato Alzadon
anac na ning Capas, disipulus detang aduang Poetang Don
Poeta Gallardu't Vedastu Ocampu ilang meguing padron
anya ing Parnasu, mame yang tutulid queng cayang babatyon
13
Bayung Laureadu, Pitung Magnifico, cabuuang bangguit
Almario de Jesus, matenacang Aguila na ning Apalit
ing Biseru na ning Lubao a Mar Franco, mayap a panuguit
di Nelson Tanedo, Orming del Rosario, ganarul mapitpit
14
deting matenacang purus Laureadung macudtang Poeta
Cicero Punsalan, Jaspe Dula, Pol Batac, Teodulo Turla
i Francisco Guintu na ning Macabebe, i Felix Garcia
at ing Rosang bucud, caring tinik, Eufrocinia dela Pena
15
deta pang minunang matuang talasulat miyaliwang cundiman
cacuyug susuyu Segundo D. Dizon, Eusebio Cunanan,
di Isaac C. Gomez, Serafin D. Lacson, i Zoilo M. Galang,
di Cecilio Layug, Sergio C. Navarro, Silvestre Punsalan
16
macanyan mu naman, di Rosario Tuazon at Zoilo Hilario
Gonzalo H. Martin, Simeon Catacutan, Anselmo Fajardo
Lionel M. Dizon, Dadong Macapagal, Jose P. Fausto
Aurelio't Jacinto da ring Tolentino, at Fidel de Castro
17
mapilan pa carin, Mang Felino Simpao, at Jose F. Sanchez
Fr. Jose dela Cruz, Felix B. Bautista, Felipe Angeles,
di Julio S. Ramos, i Fidel de Castro, Queruben Fernandez (Jr)
Rose Yumul Ogsimer, Urbano Macapagal, at Ka Roman Reyes
18
di Mang Abdon Jingco, di Jose G. David, at Mariano Sigua
at di Magin Torres, Canuto Tolentino, Gonzalo Sta. Maria,
at ing talasulat a romanticong Don Artur de Cordoba.
deti ding sinuyu, tapat talasulat, ding anac Pampanga.
19
dacal bayung suli caring meguing bunga ding guintung Poeta
tinuqui qng dalpak megaral misulat caring nobling pluma
at atin mu namang quetang cayanacan mecasangap rosa
queting pamandagul misundu pangarap qng amanung lira
20
ania oiti ngeni ding bayu ng tanud ning Amanung Sisuan
gagale, puprosa, susulsi, lalala ding bayung cundiman
anti mo i Edgardo B Sale, at Jose Roman Reyes Laquian
i Carlos M Castro, i Benjamin Yuzon, at Maria Sinucuan
21
ala lang patugut gagambul, mamasic, qng Amanung Sinta
i Maria Teresa Mercado Magtuluy Evangelista
i Pidung Rivera, ArtDax Tolentino, i Tony M Pena
Edwin S Quibuloy, Carol Sicat-Guanzon, at Nestor Galura
22
masipag lang cawal, matning tagapasiag, careting Amanu
di Felix Garcia, Rolando de Jesus, at Robby Tantingco
di Julian Mallari, Jason Laxamana, Minerva Arceo
Armando Regala, i Rudy Ordonez, at Louie Escoto
23
cayabe la namang palabung, pipiglo, dadaun sacoru
Udis Sanchez Manalansan-lord, Ariel Malig, at Manuel Soriano
di Reddy Gonzales, Al Simca, Ann David, Rudy del Rosario
Josie Henson, Nancy Lagman, Hernand Saban, ampo i Josie Castro
24
abibitasa mung qng carelang lugud emu rin painawa
deting ray tanjoco, jaime gonzales-bacani, eran banua
John Edgar Ocampo, Roilingel Calilung, Tec Sanchez-Tolosa
Orlando Maniago, Adrian Lee Magcalas, tune la qng obra
25
ela magpatauli qng sipag at suyu ding aliwang suli
di Archie Love, Abel Soto, William Santos a apagcapuri
di Adora Ferrer, andy alviz, willie dizon a maticdi
ampo i Renie Salor, caring cayabe na, tigtig neing cudyapi
26
dacal pang sasarul, mamaswe, babalsa, caring talasuyu
bista't ding gagawan, suyung pamidaun, pipi dang susugu
qng benging taimic, munag na ning aldo, samal lang susulu
ding almas dang lira andang isagupa qng imbing palalu
27
at ing quecong lingcud, Anac ing Arenas, sapni ning Arayat
qng Mal tamung Indu, maglundag yang bunduc, maglacbang yang dagat
ing lugud qng Balian, nung meliguat ya man, Banua ya ing casucat
at nung cailangan ne, ing dayang dalise, bie ne't isambulat
28
anya ninu ngara deting magpayaus calagyuang Poeta
ngacung manalacad, ila ding sundalus ning Amanung Sinta
caring aldo't bengi, alang nanung oras, ilang magpatrulya
qng lagyu mu Indu, queng cucu ding lasip, ipaglualu daca
          --- ooOoo ---
 
Magpugue ya pu ing maluca yung lingcud,
Anac Ning Arenas
