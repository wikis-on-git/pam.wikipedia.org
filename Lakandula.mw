'''Lakándúlâ''' yang matuang pamagát da reng sadiang panginuan dang mamuntúkan kng [[:en:Tondo, Manila|Tungdo]] ([[wikt:東|東]][[wikt:都|都]]). Meángû ya karing aduâng katayâng Kapampángan: ing ''lakán'', a yang katutúbûng pamagát ding pánginuán dang mámuntúkan karing mangáragul a balén, ampóng ing ''dúlâ'', a yang matuang katayâng Kapampángan kng ''palácio''.<ref>Aurelio Tolentino</ref>


==i Lakándúlâ agpang kng Kasalesáyan==
Ing Lakándúlâng disnan ding Castilla iniang sasakúpan de ing [[:en:Luzon Empire|'''Kayárîang Lúsung''']] ([[wikt:呂|呂]][[wikt:宋|宋]][[wikt:國|國]] = ''Lǚsòng Guó'')<ref>[http://www.lib.kobe-u.ac.jp/directory/sumita/5A-161/index.html 東西洋考]</ref> iniang banuang [[1571]], i yapin i '''Banaw'''.<ref>William Henry Scott</ref> Ya ing métung karing ''tungkûng kalang'' ning áusan dang ''Atlung Árî ning Lúsung'' ([[wikt:呂|呂]][[wikt:宋|宋]][[wikt:三|三]][[wikt:王|王]])<ref>Agpang kng óbra di William Henry Scott at Luciano P.R. Santiago, ring mélapupúrîng Atlung Árî ning Lúsong íla pin di '''Rajah Matanda''', '''Rajah Suliman''' ampóng i '''Lakandula'''.</ref>  iniang dátang la reng Castilla. <ref>''ibidem''</ref>. Mabibitasâ kng kéyang lagyûng ''Banaw'' ampóng pamagát a ''Lakándúlâ'' na sasalpantáyâ ya karing núnû ampóng diuátâ at alî kng Islam anti ring sapnî ding Suliman a mipamagatang ''rajah'' ning [[Menila|Ménilâ]]. 

Ing pékamasaléseng díling pamagpakilála kng mélapupúrîng ''Lakándúlâ'' (a mipalagyûang ''Banaw'' at mébinyagang ''Carlos'') ning kasalesáyan i yapin ing makayagpâ kng katibáyan a pépa-notário ning kéyang apú kng túd, ing ''Maéstre de Campo'' [[:en:Juan Macapagal|'''Don Juan Macapagal''']] a Dátû ning [[Arayat, Pampanga|Aráyat]] iniang banuang 1665:<ref>Luciano P.R. Santiago</ref>

<blockquote>Y Don Carlos Lacandóla, ing ápû ku kng túd, yang méging ''ginu'' at ''lakán'' ning Tungdo, kambe da ring pákapatúlug a balayán, nung nû, bílang ginu rang basál, kéya la sisiklaud, mámayad buís, at mamié karampátang parangal ding sablâ nang sasakúpan. Mamié la ring karampátang báyad ampóng buís ding bálang sásanglad a sakén ibat [[:en:China|Sungsong]] ([[:zh:中国|中国]]), nung nû susûkû dó kéya reng karélang layág ampóng gáud kába ning makasanglád la. Pakyón na na ngang mísan ing sablâ rang kalákal, nung nû ''lusúngan'' na nóng bayáran kng kapitnâ rang ulága, at saka na némû ''isungsung'' karéla ing mitatágang kapitnâ kalábas na ning pabanua. Nánupatâ, alá nang aliuâ pang maliáring sálî karéting ''sangleyes'' nung é mû kng kapamílatan ning mésambitlâng Lacandóla, nung nû maragul yang binâ pánakitan. Iting sablâng dangal na ampóng panakitan, sinúkû na ngan karing Castilla iniang dátang la kéti, at nung nû sisingil da ngan mó iti kéya bilang buís na kng Mál a Árî.</blockquote>

Mabáyat ing génapan nang papil ning Lakándúlâng mipalagyûang ''Banaw'' at mébinyagang ''Carlos'' kng pangasákup na ning Kayárîang Lúsung karing dáyûng Castilla, at pati na mû rin ning pangatátag na ning provincia ning [[Pampanga]]. Ginámit de ring Castilla ing mésabing Lakándúlâ bilang karélang sanggalang lában karing timáuâng balayán ning Kayárîang Lúsung a é bísâng paisákup karing Castilla, lalûnglálû na ing balayán ning [[Lubao, Pampanga|Lúbao]] ampó'pa ning Bétis iniang banuang 1571 manggang 1572. Iniang 1575, ginámit da né nanaman ding Castilla ing mésabing Lakándúlâ bilang sanggalang kang Limahong iniang linúsub ya iti kng Ménilâ at tantûng miglayúnan kng [[Pangasinan]].<ref>''Conquistas''</ref> Úlî na ning pégalan déng ústu réng Castilla, kng Pangasinan né meláus meángû a bié ining matuâng Lakandúlâ.

== Ding Súlî ding Lakándúlâ ==
Y Lakándúlâng mipalagyûang ''Banaw'' at mébinyagang ''Carlos'' yang pékadakal díli supling karing mésambitlâng '''Atlung Árí ning Lúsung'''. Anti la móng misapuak kng léguan ning Indûng Kapampángan ding kéyang súlî iniang panáun ding Castilla.<ref>Santiago</ref> 

Ápat la ring supling nang lálaki: i '''Don Dionisio Capúlong''' a Dátû ning [[Candaba, Pampanga|Candába]], i '''Don Phelipe Salónga''' a Dátû ning Pulû, i '''Magat Salamat''' a Dátû ning Tungdo at i '''Don Martin Lacandóla''' a linub kng convento ding frailéng Agustíno iniang banuang [[1590]]. Mika anak yang bugtung a babái a mibinyagang '''Dona Maria Poloin''', a ayasáua nang Don Alfonso Talabos.<ref>''ibidem''</ref>

Ding ának at pangunakán ning mésambitlâng Lakándúlâ ílang misandálîang útak ning Pamanaklas ding Lakán iniang banuang 1588, nung nu reng dátîng súgîng mápiâ ning mésintang nang Kayárîan ning Lúsung méngangas lang ikábus dé iti kng pangasákup na karing Castilla. Átukal ding Castilla ing karélang pamálak at métung ya i Magat Salamat karing tambing dang simbálî.<ref>''ibidem''</ref>

Dápot ing apú na kng túd ning mesábing Lakándúlâ, ing ''Maéstre de Campo'' at Dátû ning Aráyat a i '''Don Juan Macapagal''', pépabangluan néng pasibáyu karing Castilla ing Sapnî ding Lakándúlâ kng kapamilatan ning pamakikampî na karéti kng milablab a paté ding Kapampangan saláng karing Castilla iniang banuang 1660, nung nû pinyanggalang nó ring Castilla saláng karing fuerza ning kalúpa nang Kapampángan at ''Maéstre de Campo'' a i [[Francisco Maniago|Don Francisco Maniago]] ning [[Mexico, Pampanga|Masiku]].<ref>Schumacher</ref> Pigsanggalangan na la naman ding Castilla iniang lumúsub la kéti Kapampángan ding káual nang Don Andres Malong ning Pangasinan inia mû naman banuang ita. Pasibáyu na nó nanamang sépû ring Castilla at dináyû yang mekisalpitikan salang karing Ilocano iniang mangangas lang maklas déti iniang tinukîng banua ning 1661.

==Ing Damlâ ding Sapnî ding Lakándúlâ==
Paúlî na ngan ning pipagálan nang Don Juan Macapagal bang magbalik ing máyap dang laué ring Castilla kng Sapnî ding Lakándúlâ, tilútan de réti ing pangatátag ning ''Gremio de Lacandólas'' iniang banuang 1758 bilang panyanggalang da karing sablâng teguláling dang katuliran at privilejo ning gubiérnong Castilla karing Sapnî ding Lakándúlâ. Nánupatâ’t mika saríli lang balén kilub ning balén ding sablang kasapnî ding Lakándúlâ, nung nû atin lang saríling tutukîan a “gubernadór” liuás pa kng kasalungsúngang makalukluk a gubernadór ning nánumang balén a tutuknangan da.<ref>Santiago</ref>

Iniang sakúpan de ring Inglés ing Filipinas iniang banuang 1762-64, pasibáyu ra nó nanamang pigtanggul ning Sapnî ding Lakándúlâ ring Castilla saláng karéting báyung manyákup. Paúlî na nîti, pébustén nóng Gubérnador-Genéral Simón de Anda ring Sapnî ding Lakándúlâ ning Pampanga a mitatag saríli rang úkbu a é sásalúdu ké nínumang oficiálés a é ra kasapnî ampóng kadáyâ.<ref>''ibidem''</ref>

== Ding Kasalungsúngang Dáyî ding Lakándúlâ ==
Ing pékabantúg karing kasalungsúngang súlî ding Lakándúlâ, alâ nang aliuâ nung é ing dáting mál a Pamuntúk ning Filipinas a i Ápûng Dádung ó ing melapupúrîng [[Diosdado Macapagal]]. Makatukî ne kéti ing kéyang supling a babái a kasalungsúngang pamuntúk na mû naman ning Filipinas a i [[Gloria Macapagal-Arroyo]]. Kágum pa karing bantúg dang súlî reng Lakándúlâ ing sadiang pamuntúk ning senado a i [[Jovito Salonga]] at ing sikát a artista ning entabládo a i [[Lea Salonga]].<ref>''ibidem''</ref>

==Notes==
<!-- ----------------------------------------------------------
  See http://en.wikipedia.org/wiki/Wikipedia:Footnotes for a 
  discussion of different citation methods and how to generate 
  footnotes using the <ref>, </ref> and  <reference /> tags
----------------------------------------------------------- -->
<div class="references-small">
<references />
</div>

*[http://www.lib.kobe-u.ac.jp/directory/sumita/5A-161/index.html 東西洋考]
*Santiago, Luciano P.R., ''The Houses of Lakandula, Matanda, and Soliman [1571-1898]:Genealogy and Group Identity'', Philippine Quarterly of Culture and Society 18 [1990].
*Schumacher, John N., ''Readings in Philippine Church History'', Quezon City: Ateneo de Manila University Press, 1979.
*Scott, William Henry, ''Barangay: Sixteenth-Century Philippine Culture and Society'', Quezon City: Ateneo de Manila University Press, 1994.
*Tolentino, Aurelio. 1914. ''Kasulatang Gintû''. Manila: Imprenta y Litografia de Juan Fajardo.


[[Category:Talambye]]
[[Category:Kapampangan Bayani]]
[[Category:Deng Kapampangan]]
