'''Lakándúlâ''' yang matuang pamagát da reng mamuntúkan Tungdo. Meángû ya karing aduâng katayâng Kapampángan: ing ''lakán'', a yang katutúbûng pamagát ding pánginuán dang mámuntúkan karing mangáragul a balén, ampóng ing ''dúlâ'', a yang matuang katayâng Kapampángan kng ''palácio''.<ref>Aurelio Tolentino</ref>


==i Lakándúlâ agpang kng Kasalesáyan==
Ing Lakándúlâng disnan ding Castilla iniang lúban de sasakúpan de ing Kayárîang Lúsung ({{zh-tp|t=[[wikt:呂|呂]][[wikt:宋|宋]][[wikt:國|國]]|p=''Lǚsòng Guó''}}).<ref>[http://www.lib.kobe-u.ac.jp/directory/sumita/5A-161/index.html 東西洋考]</ref>
 iniang 1571, i yapin i '''Banaw'''. <ref>William Henry Scott</ref> Ya ing métung karing ''tungkûng kalang'' ning áusan dang ''Atlung Árî ning Lúsung'' ([[wikt:呂|呂]][[wikt:宋|宋]][[wikt:三|三]][[wikt:王|王]])<ref>Agpang kng óbra di William Henry Scott at Luciano P.R. Santiago, ring mélapupúrîng Atlung Árî ning Lúsong íla pin di '''Rajah Matanda''', '''Rajah Suliman''' ampóng i '''Lakandula'''.</ref>  iniang dátang la reng Castilla. <ref>''ibidem''</ref>. Mabibitasâ kng kéyang lagyûng ''Banaw'' ampóng pamagát a ''Lakándúlâ'' na sasalpantáyâ ya karing núnû ampóng diuátâ at alî kng Islam anti ring sapnî ding Suliman a mipamagatang ''rajah'' ning Ménilâ. 

Ing pékamasaléseng díling pamagpakilála kng mélapupúrîng ''Lakándúlâ'' (a mipalagyûang ''Banaw'' at mébinyagang ''Carlos'') ning kasalesáyan i yapin i makayagpâ kng katibáyan a pépa-notário ning ning kéyang apú kng túd, ing ''Maése de Campo'' '''Don Juan Macapagal''' a Dátû ning Aráyat iniang banuang 1665:<ref>Luciano P.R. Santiago</ref>

<blockquote>Y Don Carlos Lacandóla, ing ápû ku kng túd, yang méging ''ginu'' at ''lakán'' ning Tungdo, kambe da ring pákapatúlug a balayán, nung nû, bílang ginu rang basál, kéya la sisiklaud, mámayad buís, at mamié karampátang parangal ding sablâ nang sasakúpan. Mamié la ring karampátang báyad ampóng buís ding bálang sásanglad a sakén ibat Sungsong (China), nung nû susûkû dó kéya reng karélang layág ampóng gáud kába ning makasanglád la. Pakyón na na ngang mísan ing sablâ rang kalákal, nung nû ''lusúngan'' na nóng bayáran kng kapitnâ rang ulága, at saka na némû ''isungsung'' karéla ing mitatágang kapitnâ kalábas na ning pabanua. Nánupatâ, alá nang aliuâ pang maliáring sálî karéting ''sangleyes'' nung é mû kng kapamílatan ning mésambitlâng Lacandóla, nung maragul yang binâ pánakitan. Iting sablâng dangal ampóng panakitan sinukû na ngan iniang dátang la kéti ring Castilla, at nung nû sisingil da ngan mó iti bilang buís kng Mál a Árî.</blockquote>

Mabáyat ing génapan nang papil ning Lakándúlâng mipalagyûang ''Banaw'' at mébinyagang ''Carlos'' kng pangasákup na karing Castilla ning Kayárîang Lúsung at ning pangatátag ning provincia ning [[Pampanga]]. Ginámit de ring Castilla bilang karélang sanggalang lában karing timáuâng balayán ning Kayárîang Lúsung a é bísâng paisákup karing Castilla, lalûnglálû na ing balayán ning [[Lubao|Lúbao]] ampó’pa ning Bétis. Ginámit da né nanaman ding Castilla bilang sanggalang kang Limahong iniang linúsub ya Ménilâ at miglayúnan kng [[Pangasinan]] iniang 1575.<ref>''Conquistas''</ref>


== Ding Súlî ding Lakándúlâ ==
Y Lakándúlâng mipalagyûang ''Banaw'' at mébinyagang ''Carlos'' yang pékadakal díli supling karing mésambitlâng '''Atlung Árí ning Lúsung'''. Anti la móng misapuak kng léguan ning Indûng Kapampángan ding kéyang súlî iniang panáun ding Castilla.<ref>Santiago</ref> 

Ápat la ring supling nang lálaki: i '''Don Dionisio Capúlong''' a Dátû ning [[Candaba]], i '''Don Phelipe Salónga''' a Dátû ning Pulû, i '''Magat Salamat''' a Dátû ning Tungdo at i '''Don Martin Lacandóla''' a linub kng convento ding frailéng Agustíno iniang banuang [[1590]]. Mika anak yang bugtung a babái a mibinyagang '''Dona Maria Poloin''', a ayasáua nang Don Alfonso Talabos.<ref>''ibidem''</ref>

Ding ának at pangunakán ning mésambitlâng Lakándúlâ ílang misaldakang útak ning Pamanaklas ding Lakán iniang banuang 1588, nung nu reng dátîng súgîng mápiâ ning mésintang nang Kayárîan ning Lúsung méngangas lang ikábus dé iti kng pangasákup na karing Castilla. Átukal ding Castilla ing karélang pamálak at métung ya i Magat Salamat karing karélang pinyúkul at penyimbálî<ref>''ibidem''</ref>

Dápot ing apú na kng túd ning mesábing Lakándúlâ, ing ''Maése de Campo'' at Dátû ning Aráyat a i '''Don Juan Macapagal''', pépabangluan néng pasibáyu karing Castilla ing Sapnî ding Lakándúlâ kng kapamilatan ning pamakikampî na karéti kng milablab a paté ding Kapampangan saláng karing Castilla iniang banuang 1660, nung nû pinyanggalang nó ring Castilla saláng karing fuerza ning kalúpa nang Kapampángan at ''Maése de Campo'' a i [[Francisco Maniago|Don Francisco Maniago]] ning Masiku.<ref>Schumacher</ref> Pigsanggalangan na la naman ding Castilla iniang lumúsub la kéti Kapampángan ding káual nang Don Andres Malong ning Pangasinan inia mû naman banuang ita. Pasibáyu na nó nanamang sépû ring Castilla at dináyû yang mekisalpitikan salang karing Ilocano iniang mangangas lang maklas déti iniang tinukîng banua ning 1661. 

==Ing Damlâ ding Sapnî ding Lakándúlâ==
Paúlî na ngan ning pipagálan nang Don Juan Macapagal bang magbalik ing máyap dang laué ring Castilla kng Sapnî ding Lakándúlâ, tilútan de ring mitatag ing ''Gremio de Lacandólas'' iniang banuang 1758 bilang panyanggalang karing sablâng teguláling dang katuliran at privilejo ning gubiérnong Castilla karing Sapnî ding Lakándúlâ. Nánupatâ’t mika saríli lang balén kilub ning balén ding sablang kasapnî ding Lakándúlâ, nung nû atin lang saríling tutukîan a “gubernadór” liuás pa kng kasalungsúngang makalukluk a gubernadór ning balén a tutuknangan da.<ref>Santiago</ref>

Iniang sakúpan de ring Inglés ing Filipinas iniang banuang 1762-64, pasibáyu ra nó nanamang pigtanggul ding Sapnî ding Lakándúlâ ring Castilla saláng karéla. Paúlî na nîti, pébustén nong Gubérnador-Genéral Simón de Anda ring Sapnî ding Lakándúlâ ning Pampanga a mitatag saríli rang úkbu a é sásalúdu kng nínu mang oficiálés a é ra kasapnî.<ref>''ibidem''</ref>


== Ding Kasalungsúngang Dáyî ding Lakándúlâ ==
Ing pékabantúg karing kasalungsúngang súlî ding Lakándúlâ, alâ nang aliuâ nung é ing dáting mál a Pamuntúk ning Filipinas a i Ápûng Dádung ó ing melapupúrîng [[Disodado Macapagal]]. Makatukî ne kéti ing kéyang supling a babái a kasalungsúngang pamuntúk na mû naman ning Filipinas a i [[Gloria Macapagal Arroyo]]. Kágum pa karing bantúg dang súlî reng Lakándúlâ ing sadiang pamuntúk ning senado a i [[Jovito Salonga]] at ing sikát a artista ning entabládo a i [[Lea Salonga]].<ref>''ibidem''</ref>


==Notes==
<!-- ----------------------------------------------------------
  See http://en.wikipedia.org/wiki/Wikipedia:Footnotes for a 
  discussion of different citation methods and how to generate 
  footnotes using the <ref>, </ref> and  <reference /> tags
----------------------------------------------------------- -->
<div class="references-small">
<references />
</div>

*[http://www.lib.kobe-u.ac.jp/directory/sumita/5A-161/index.html 東西洋考]
*Santiago, Luciano P.R., ''The Houses of Lakandula, Matanda, and Soliman [1571-1898]:Genealogy and Group Identity'', Philippine Quarterly of Culture and Society 18 [1990].
*Schumacher, John N., ''Readings in Philippine Church History'', Quezon City: Ateneo de Manila University Press, 1979.
*Scott, William Henry, ''Barangay: Sixteenth-Century Philippine Culture and Society'', Quezon City: Ateneo de Manila University Press, 1994.
*Tolentino, Aurelio. 1914. ''Kasulatang Gintû''. Manila: Imprenta y Litografia de Juan Fajardo.

{{DEFAULTSORT:Lakandula}}
[[Category:Filipino Datus, Rajas and Sultans]]
[[Category:People of Spanish colonial Philippines]]
[[Category:Kapampangan people]]
[[Category:People from Manila]]
[[Category:Paramilitary Filipinos]]

{{Asia-royal-stub}}
{{Philippines-bio-stub}}
