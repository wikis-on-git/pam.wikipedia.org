Ing Bigbugan Ding Tulisan
Neng: Renato B. Alzadon
10/14/05

King dalan na ning Jerico, nganang Jesus, inyang misan
Atin pin metung a tau a sebat da ding Tulisan;
Kinua do ding kayang pera, linubas de at bigbugan
Kaibat likuan da nya kabud makalangan bebe dalan.

Itang minunang dinalan Talapanaral yang Judyu
Ing makalangan king dalan bitasang ene sikasu;
At ing tinuking dinalan Judyu yang Talapanlualu
Ene mu naman pinsinan ining sugatan a tau.

At ing pangatlung dinalan, iti...Samaritanu ya.......
Mababa ya uring tau king uli na ning daya na;
Tin yang dayang misamutan uling detang pipunan na
Karetang lajing e Judyo sinuyu lang mekiasawa.

Kabud ikit ne king dalan ining taung makalangan
lingunan ne, layun dela ketang metung a tuknangan;
Sabi na king Tala-ingat ingatan me ing taung yan
Nung atin pang lunto gastus, balikan ku, at bayaran.

Itang taung makalangan yang kabas na at kayarle
Ning Amanung Kapampangan bebe dalan makaungle;
Ding Suguing Talapanaral kapampangan lang metunggue
Ere man dugu sikasu ing amanung mamamate.

At ing katulad na naman ning Suguing Talapanlualu
Ila pin ding mayakayan, ding pantas a tituladu;
Agya man akakit daneng lele dalan maghingalu
Ere man dugu pinsinan ing sugatan dang amanu.

Kabas ning Samaritanu ding e lusuk Kapampangan
Ila ding magmalasakit kening amanung sugatan;
Ila ding misaup-saup king pagal at king gastusan
Ban ing melunung amanu maulu ya ampon sikan.

Ume ka, pakiapusan me ing dapat a anti ita
Nganang minutus  ning Guinu ketang taung kasabi na;
Ing dapat Samaritanu sukat mu king apusan ya........
ING BIGBUGAN DING TULISAN, meko keni, saupan taya.

**********************************************
