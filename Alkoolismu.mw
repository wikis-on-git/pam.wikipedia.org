Kulturang Tomador
Neng: Renato B Alzadon


Ati tana naman king Tindajan nang Flor.<br>
Pepabuklat kune ining Emperador!<br>
Tagayan me Pare! Ibie mu ing pavor,<br>
Sukdan me ing basu---padurut me, Senior.<br>
Ing inuman tamu king bayang makolor<br>
At lunkas la gilas ding dilang Orador,<br>
Yang pisabian tamu ing tune nang valor<br>
Ning kultura tamung KULTURANG TOMADOR.<br>

Kapamu. Masdan ye ing Kumparing Jose<br>
Kaibat nang migsueldo, eman muli bale,<br>
Keni ya tataglus ---ka-inuman tane.<br>
Palakpakan taya! Oyan ing makyabe!<br>
Dapot detang ali byasang maki-ugne<br>
King kultura tamung BAHALA NA ABE,<br>
Kasaman tala ren! King ditak a bague, <br>
Amunan tanalang tumbukan at pate!<br>

Aba! Y Mang Oka kaibat nang mig-sueldu<br>
Eya taglus keni---taglus ya king banku;<br>
Yang pakibalak na aldo nang mayubu<br>
Nitang pangane nang mag-aral Inyeru;<br>
Eta ayamyan yan! Nang gagawan tamu?<br>
Ing bubung nang bale mumuran yang batu!<br>
Kalual na neng abak pilmi nang abau<br>
Ing dinat king eran a kinalat tamu.<br>

Eh! Ining Mang Saru tau yang payapa<br>
Mamananaman ya king bebe ning sapa;<br>
At karing gule  na tin taung magsaria<br>
Darala da la king palenki Menila;<br>
Aba! Ining bie na medyu minanawa<br>
Dapot ala neman pamakyabe ata.<br>
Ah! Misan a bengi kabud ta na mimua<br>
Gisan talang tebas ding kayang kapaya.<br>






Abe ko, makanian tamu panugali<br>
Etala katulan deng  sasanting bili;<br>
Nung  ing siping bale tane mibabawi<br>
Lalu na masampat ya dapat at gawi;<br>
Gawa tang paralan ban eya magwagui<br>
Pakisiran taya at pisibi-sibi;<br>
Maligaya tamung alang mikawani<br>
King kultura tamung kultura ding sawi.<br>

Lon yu ing milyari king kumparing Juaning<br>
King misan a aldo tiran ne ing Jueting.<br>
Ay! Makapakaili! Mengari tang kuting<br>
A makibalatu agya sang katiting;<br>
Eta pepatugut king kakukutingting<br>
Anggang e migpamie mapilan a kusing<br>
Oyta, king keraklan tamung babatingting<br>
Pati panaya na, tinuking mebating.<br>

Ing kumparing Taba migtinda yang bangus<br>
Menangu ya Guagua keti no tataglus;<br>
Oyan, ene ikit ing malino signus<br>
Ding pipagtinda na kapatad la alus;<br>
Bandang tawli rugo kanian na atalus<br>
Ali no babalik pera nang meluslus<br>
King bayang mipasno ing maplas nang dungus<br>
Tinuknang ya rugung king Guagua luluslus.<br>

Ining  Kakang  Cenon tiran ne ing pupul<br>
Kening bayung bining menibat Masantul<br>
Anti tang kirukan king arap nang pasbul<br>
Maniawad ta rugung ditak a pagmulmul;<br>
Ati nang manapis, ati nang kakaul,<br>
Atin nang manangis ampon mabubungsul.<br>
Batamung patugut king pamagbitaul<br>
Binubud no detang perang kasapunggul.<br>


Ining Bapang Pelis minta ya king Banku<br>
Menutang yang pera sinali yang konu<br>
Migtinda yang abias, panulu, abonu<br>
Minyali yang pale, pepasakul atbu;<br>
Minanawa ya bie. Nanung guewa tamu?<br>
Linapit ta  kaya memanutang tamu;<br>
Ta beyaran taya? Tabak mu keng batu,<br>
Itamung mibagsak king kayang negosyu.<br>

Nuan la ding atyu na king aliwang bansa<br>
Ena no sakup ning kekatang kultura;<br>
Dapot makanian man pakirasan tala<br>
Indat maus tamu maniad ta karela<br>
Kunwa-kunwari mo manandam ta sana,<br>
Bayaran tano man ding ipadala ra;.<br>
Nanu tang mamayad? King balu ku sana<br>
Ala pang misubli  metung mu mang pera.<br>


Oyan kakuyug ko makanian ta dapat<br>
Panugali tana ing pamag-pabayat;<br>
Ing marapat sana miyatyat tang gamat<br>
Panikwanan tamung mitigjo, miyangat;<br>
Nung eta  patugut king pamangalawat<br>
King pabagya bagya akwa tang miyukyat<br>
Angga king akwa tang dalakit, milipat<br>
Ketang bie manawa, malagu, masampat.<br>

Ing pamangandiria e mayap a adle<br>
Karing magsumikap a minawa king bie.<br>
Bustan talang mukyat ampon managumpe<br>
Eta la panyumpang e byasang makyabe;<br>
Nung pitutuliran ing tune kayabe<br>
Ding asawa tamung kabangal na ning bie<br>
King pamangabyayan etala lilele<br>
Ibie ta karela ing pamaki-bague.<br>

Ay! Mitablan naku. Lakuan dana ko pa<br>
Isundu yu ne mu ing kekatang tula;<br>
At keka magtinda, ilista mu na pa<br>
Mibayaran karin bukas o makadua;<br>
Tungkul naman kening kekatamung paksa<br>
Panyaluputan ye anggang eye akwa<br>
Ing kabaldugan na a nung nanu yata<br>
Culturang Tomador---UGALING TALANGKA!!!<br>



+++++++++++++++++++++++++++++++
