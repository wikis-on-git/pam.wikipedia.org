KING UTANG KU KEKA
by [[RENATO B. ALZADON|Renato B.Alzadon]]

Misan, ing Angel ning Guinu, dinatang ya<br>
King kecaming baryu bebe ning aplaya,<br>
Ding tau king baryu pepayaus nala,<br>
Arap ning Bisitas…den, pinulung nala;<br>
Magdala ya kanung paka-sakung pera.<br>
Katmu yang bisitas karing daralana;<br>
At ninuman bisang pera, den, kaya la,<br>
Idala na ngan ing agyu nang idala.<br>

“Mupin” ing digdag na ning Angel ning Guinu,<br>
“Ding perang den ela pibandian ning tau;<br>
Uling nanu pamang bague keting yatu<br>
Bandi nangan ning Dios…inya ding pera yu<br>
Nung gamitan yo man king tula ning lub yu,<br> 
Dapot magbalik la king minie kekayu;<br>
‘nia nung ing dela mu apulu lang saku<br>
Makanian la naman perang ibalik mu”.<br>

“Ing Dios” nganing Angel “pagnasan nang tune<br>
Ing akit nakayung misaplala king bie.<br>
Inia ing pera mu dapat gamitan me<br>
King ikasulung na ning kecang pagkabie.<br>
Antimong tanaman, yan palabungan me…<br>
Nung ustu ya lingap, gambul ampon sese,<br>
Mayumu lang bunga ding keca na ibie<br>
A peka galal na ning sikap mung binie”.<br>

At kaibat, ing Angel, biklat nane kanian<br>
Pasbul ning bisitas ning baryu kung beitan;<br> 
Makaba ing pila…niang akung mikutnan<br>
“Apulu pung saku” ngacung tinambayan.<br>
Apulu lang saku ding kacung pisanan<br>
Lima pago kaili, lima pago wanan;<br>
Aliko binili anggang eke disnan<br>
Ing galut kung dampa libis ning palayan<br>

Mibule-bule ku: nanu kaya ngeni<br>
Ing sukat cung gawan karing perang deni?<br>
Nanu tang negosyu keting yatung iti,<br>
Ing garantisadung alang pangalugi.<br>
Nung ali ka biasa king pamagmantini<br>
Ding kecang pujunan kanan do ding bwitri;<br>
At nung magbalik ku kening bie pulubi,<br>
Paniatang ning Angel, nang sabian na niti?<br>

Atmu na kasakit king metung a tau<br>
Ing dimut a beluan king lakad ning yatu.<br>
Akabyusan ke mu ing kanam a gradu<br>
‘nia ala kung balu keng pamagnegosyu,<br> 
At mu naku kaina karas keng nomeru<br>
Eko man abilang perang inuli ku,<br>
Balu kung apulu la ring taliri cu<br>
‘nia balu kung sabian apulu lang saku.<br>

King kai-isip ku mipakde kung bigla<br>
At apansinan ku malungkut kung kalma.<br>
Oini, akung dili kening kacung dampa<br>
Ala kung kasuyu king bie kung malugma.<br>
At pablasa kaseng mangmang ku’t maluka<br>
Balang tiliran ku, ali ko katugma.<br>
Mecad ing tratu da ngeni manaliwa<br>
Lalu na’t ing pera yanang magsalita.<br>

Inia ban mitabi ing pamangulila<br>
Yang apigampa ku ing saling pamilia.<br>
Muna sinali kung malagung asawa<br>
Pati na katuangan mekibayad kuna;<br>
Sinali kung saken… mitunggalan kepa<br>
Sinali kung bale…malualas ya mula,<br>
At bayang milusuk ing kacung ligaya<br>
Sinali kung anak, oita pin, adua la.<br>

Pananese anak, eya gawang biru<br>
Gumastus kang anti yang balding tutulu.<br>
Paniali mong gatas…paniali mong baru.<br>
Potang sakit lapa, makakarug salu<br>
Ing singil ding doctor, makikipatlalu<br>
King ketasan na ning bunduk Pinatubu...<br>
Pablasang ing bie ra mal ya pa keng guintu,<br>
Agyang mal ing singil bayaran mu rugu.<br>

Kabang daragul la, daragul mu naman<br>
Itang lalto gastus a emu alisyan.<br>
At lalu na iniang maintun lang cabiasnan<br>
Inigut lang pera king kaili at wanan.<br>
At uling ala ping patad ing gastusan<br>
Ding pera na ning Dios ikua rang megisan.<br>
Agya sang kusing mu ala nang mitagan<br>
Ban maguing kambil na ning bie kung menuban.<br>

Nung kapilan naman ala nakung pera<br>
Karing yapa datang ing Angel ning banua.<br>
Bagting ning kampana ipamalita na<br>
Arap ning bisistas…Angel manaya ya!<br>
Kanian ku migising..mibangun king kama,<br>
Ulining dine ku salikut ku sana.<br>
Iniang kusutan ko ding kanakung mata,<br>
Kacung apialas…maninap ku pala.<br>

Iniang balikdan ke ing mutyang kebuklud<br>
oita ketang kama maniaman ya tudtud.<br>
O! tutu pin pala ‘tin kacu linugud<br>
Ena anti iniang dili kung magbukud.<br>
At iniang tando ku ikit ku no cabud<br>
Detang aduang kotsi kilub na ning bakud<br>
Ken ku apialas grasya nang binubud<br>
King maluka kung bie ning Dios a malugud<br>

Bisni ke ing kuartu ra ding kacung anac<br>
Maniaman la tudtud…alang malit sindac.<br>
O! era na takman pait na at salpac<br>
Ning bie ning maluka nung nu ku tinalmac.<br>
King mabanding yatu karing la misapuac<br>
Nung nu ing kalayan maslag ya’t busilac<br>
Keni, timawa lang guyapgap, lipacpac<br>
King banua nang asul ‘niang aldo masaspac.<br>

Ding adua kung anak, cabang lalon kula<br>
Mebalag ining lua caring kacung mata.<br>
Kacung apialas itang degulan na<br>
Ning utang ku king Dios… king grasyang binie na.<br>
“Dios ko” ngacu,”Dios ko, oren lawan mula<br>
Ding binie mu kacung miguit pa keng pera.<br>
Guinu, angga man king mapda ku inawa<br>
Eku makabayad king utang ku keca.<br>

[[Category:Alzadon, Renato B]] [[Category:Kawatasan]]
