
'''Ipalual no reng mangatua, ilub ta la deng kayanakan'''Neng Robby Tantingco


Maiap ne ing dimonius a balu mu, kesa king dimonius a ali mu kilala. Iti ing antimo lultong kapanamdaman da ring Pilipinu ngeni para kang GMA, uling ali dane mu naman buri (agpang karing sarbei) mupin pauli na ning ala lang akakit a kapalit nang maliaring manibatan karing ranggu da ring politiku tamu ngeni ania makanian na la mu ring mibabata kaia deng memalen.

Pero nung surian tmung binit, asasara taia mu ing kekatamung pipamilian karing mangatua tamung politiku at mamamuntukan ngeni. Deng Pilipinu ali na la bisang munta keta king EDSA at makanian deng isugal ing bie da keta ( o isuku da ing pamaglumbe king metung nang episoud Pinoy Big Brother) para mu king mang-ipasiag de  Y Noli de Castro king panga-presidenti na.
 
Ali la naman paimurit para king metung a President Drilon o President Lacson o kaya President Roces-Poe, ania naman, nung bakit ing pamanggauan nang GMA (alimbaua, CPR, EO 484, Proclamation 1017) o ing ali na pamagmalino king  dapat nang gauan (alimbaua, ibalaus ing pamanimbistiga ketang kontrobersiang Hello Garci), makanian lang makikituki namau deng tau king agus na ning kumpas nang gamt ning presidenti. Mupin angga na ketang nung atin manikua king kapananmdaman at malikut dang pamanisip deng memalen para ilakuan pati deng karelang iPods at cable TV keta king karelang pamibale-bale at makanian lang taglus na king EDSA.

Ining pamipekatpekat da ring tau king dapat dang ikimut dala na ning karelang pangasuia o panga-alang kakuntentuan karing kasalungsungang tubu da ring dapat ipamalit king presidenti (Noli, Drilon et al.).  Pero nung ibaba taya mu ing laue tamu karing tutuking batch da ring lider-politiku, deng enerasiun da ring politikung kayanakan, dakal tamu akit a pipamilinan.

Asna katamung kaburing makiramdam balang manapse iang amanu Y  Rep. Francis Escudero, o Y Noynoy Aquino, o Y even Mike Defensor.  Nung surian mung binit, ing listaan da reti makaba nemang tutu: Rep. Gilbert Teodoro, Rep. Teddy Casiño, Rep. Joel Villanueva, Sen. Mar Roxas, Rep. Lorenzo Tañada III,
Chito Gascon.  Dening anak a plitikung areti atilu king sumangid nang bakud ning politika o deng masasabing oposisiun king gubiernu. Pero deng memalen karela la makikiramdam at makanian lang mangapanganga deng lumbe o makiramdam king kabiasnan da at kabaluan, king karisma da at panga-anak.   Mupin, ala ni metung man karela ing mapipiling panalili para kang GMA.

Siguru karing banuang 2010, o 2016, basta ali pa ngeni.  Ali la pa “matured,” o “matua” at makanian lang magkulang pa king panga-batak o itang masasabing “experience.”
 
Pero ganakan tamu, ing pangabait ning balen o nasiun penimunan de ring kayanakan na mamialungan mu karing idad a 24 anggang 34 – masiadung anak antimong ának nang Drilon. Y Gregorio del Pilar alang takut nalang pemara deng lulusub a tropa da ring  Amerikanu keta king Tirad Pass, nung nu iang meging mitsa king kayang pangamate king idad a 24.  Kabang Y Andres Bonifacio 26  iapa aniang italakad ne ing Katipunan at pagumpisan ing silab ning Rebolusiun laban king Espania.  Y Jose Rizal sinulat ne ing Noli Me Tangere aniang 26 iapa at mebite ia king Bagumbayan ketang idad a 33.  Y Emilio Aguinaldo megi iang mumunang Presidenti ning baiung Republika ketang idad a 29.  Y Marcelo H. del Pilar 32 iapa aniang panimunan ne ing Pangimut ning Propaganda keta king Madrid.  Y Apolinario Mabini, ing “Dakilang Lumpu” nun gnu ing kabaluan na ilang megsilbing peka-asias ning baiung nasiun, kabang  34 iapa kanita aniang panaun ning Rebolusiun, at 29 iapa naman kanita Y Antonio Luna.  

Uli mong ila deng bayani tamu at mas meging pailiar tamu karing mengaluma dang letratu (sepia-colored photographs) kanita pa mang sisipun tamu pang magaral king elementary, ania maralas tamung isipan na dening mangagaling a taung areti metung nalamung mangatuang leindu. Pero king pikakaian mu ning pamaglalaue, anak la pang tagan; balang metung karing talabas king papil a iti mipaliaring mas matua pa kareting mengabanggit a bayani. Deni deng anak na mengabait king panaun ning kasakitan at makanian lang mengapande para manimuna king kekatamung balen kanita. 

Aureni pa ding dakal a alimbaua:  Y Sergio Osmeña na meging Ispiker ning Philippine Assembly ketang idad a 29; kabang ngeni akua tamu pang mangapakrut nung ing ipamalit kang Jose de Venecia metung iamung miki-idad a 29.   Y Manuel L. Quezon 32 iapa aniang magi iang komisioner king Washington, DC ketang panaun makipagnegosasiun la ring kekatamung mangbabatas par king kalayaan ning kekatamung balen king Estados Unidos.  Y Jose P.Laurel 32 iapa mu naman aniang meaus ia bilang  Secretariu ning Interior.  Y Manuel A. Roxas megi nemang Ispiker ning Philippine Legislature ketang idad a 29.  

Balu tala deng lupa o itsura da rening taung areti uling katunaian ikua dang mengatua baiu la mengamate. Pero anak la pang palak aniang ibie da la deng karelang gelingan para king kasalesayan ning balen.   

Kasalungsungan, mimisip tamu pa nung ibie taya ing susi ning kotsi karing anak tamu, at ali tala panualan nung mamaun lang mabengi king dalan o magkabukas lang mag-parti. Kabang maigit pa mung dinalan a banua aniang ipanuala taya ing pangabait ning balen karening ausan tamung anak.  Nukarin la uari deng pengari nang Aguinaldo aniang panimunan ne ing laban karing merikanu? Ninu nang mekaramdam karing lagiu da ring pengari nang Andres Bonifacios?  Nanung gagauan da ring pengari nang Gregorio del Pilar’s ketang tauling pangisnaua na aniang dedepensa ne ing kekatamung balen? 

 Kabang ngeni, deng kayanakan pamalaguanan ta lang materialistic, loku, mangatamad, alang asin, alang modu, alang atdu etc.  Maybe.  Pero dala na ning nung ali tala pagtiualan king bili ning balen tamu ngeni ali makalual ing pangabayani ning balang metung karela. 

Deng “Mangatuang Bante” deng manigut pababa king dapat nang paniulung ning balen. Panaun na para ausan tala deng Young Turks.   

Kepampanganan neng Joel Pabustan Mallari
