'''ING AMLAT AT ARTI NING POESIA, DALIT AT DRAMANG KAPAMPANGAN'''

Neng Joel Pabustan Mallari


Agpang kang R.Icban-Castro (1981), masakit na lang panintunan deng maliaring masabing literaturang Kapampangan na linto pa man baiu ing paniatang da ring Español. Liban namu karing matua pero alang malino idad ning pamagumpisa da ring basultu (kantang mikipaldak) at tumaila (o lalabay), bugtung ampong leyendu. Ing foksong a basultu kalupa ning O Caca, O Caca, minie yang idea na tutu neng malambat iti. Alimbaua, mababanggit la ring Baluga ning kabundukang Zambales, nung iyagpang ya ketang kapanualan na minuna la taganang palak a menuknangan deng antimo ding Baluga king matuang lugal Kapampangan.  

Deng mangatuang bage a mipaliaring bibie idea nung nanu lang literatura deng minunang mikalat at miusu king matuang lugal Kapampangan panualan da ring minunang talasulat na penyilab da la ring memaniakup a Español (lauen ya i Yuzon, A.M. 1932).


A.	LITERATURANG POESIA

Deng minunang misionerung memaniatang keti Pilipinas sasabian da ing pangamailig da ring minunang manuknangan keti Pilipinas king pamagdalit o pamagkanta da karing karelang matuang beluan at gelingan ketang paralang poesia o king Kapampangan iti deng ausan dang kauatasan o kudta at aliua pa. Deti mengasikap la karing kanta o dalit da kanita at makanian dalang karaniuang gagamitan deti potang antimo mamagse la king kalautan pati na potang magsaya la (Hernandez 2006). 

Ana pin Hernandez (2006), ing pangailig da ring minunang manuknangan keti Pilipinas king pamanganta at o pamagdalit at aliua pa ing megsilbing paralan karing misionariu ania makanian da lang asulat la karing lokal a amanu da ring tau kanita deng Pasion, Dalit, at aliua pang porma, para mu aipakalat ing kabaluan ning kasalpantayanang Kristianu. 

Deng Agustinu, pati na deng aliua pang order da ring kaparian, penigaralan dala deng miayaliuang salita da ring Pilipinu kanita, iti kayabe la deng poesia (o poema agpang kang Ocampo 2005), at aliua pang porma da ring pakabersung beluan at gelingan da ring tau kanita (Hernandez 2006). Mupin, dakal kareti mengapilit la namang mipalitan ba la mung mituki karetang piesang pangpisamban. 

Agpang naman king pamangilala king poesiang Kapampangan, ing paring y Alvaro de Benavente (1700?) ketang kayang Arte, yamu ing sinubuk a pagaralan iti. Sinulat na king Arte na ing poesiang Kapampangan alia masiadung malagu o artistik, ania makanian mu naman kanung, ditak mu ing asabi na kaniti (Hernandez 1998, 2006). Binggit na keti ing pangapayak at manaiun nang pansin karing poesiang Kapampangan. Keti sinulat nala deng apansinan na king pamibalangkas da ring bersu, na ilapin deng pakatuki:

1. Ala lang pilming sukad a bilang deng silaba karing balang sukad (foot).
2. Ing metung karing ulaga ning pamagbersu ing pamaglaue king rima o pamitugma da ring tauling silaba da ring panialita, deti siuala (vowel) la man o konsonant.
3. Deng salitang mikidiptong a ay, ao lalauen la bilang siualang a, nung nu de tutugma o ririma deti.

Kabang deng salitang atin tiduang silaba na mayayagkas sabe, antimo ing Atiang, Sadia, Pudian, at aliua pa, misan magagamit la king paralan ning pamagbersu (Dizon 2004; Hernandez 1998 at 2006).


Matuang Poesiang Kapampangan

Y Benavente (1700?) asulat na naman na ing Amanung Sisuan atin yang aduang uri ning peosia: Ing Marungay [Manungay?] at ing Dalit. Itang mumuna dramatik ya kanu at kakanta ya kabang mamagse la o atin pamikasaya. Ing metung keti yang magkanta kabang deng dakal ilang makibat ketang  estribillo o refrain. Ing pakibat a iti ala yang pilming bilang da ring silaba, kabang ing Marungay miki-anam neman.

Ing Dalit yang lultong mas malalam at atin neman pitung silaba, o atlung sukad (three feet) at caesura.

Deng aduang areti, ali lang tutukian nung nu pilan ing istansang kailangan lang magaua. Maliari lang apatan, limaan, pati anaman o pituan pa kabang deng panauli dang silaba deti dapat langan ririma. Makanian murin, king balang istansa, deng rima malairi la naman mamalit, mupin kerakalan kareti papalit la potang kaibat na ning pitu o dakal pang istansa.

Mapilan karing dalit na mekua pang meramdam ketang panaun ning sinlag ya ing 20th siglu na mengasinup, ibat la karetang Luther Parker Collection. Metung a alimbau ing pakatuki:
	“Ing sinta na ning dalaga
	Anti ing danum king dubasa
	Numan ari ing linis na
	Tin sumayad a galac na”

	“Ing sinta na ning lalaqui
	Anting danum naman cati
	Marayuping magparati
	Qng abari ning babaye ” 

Metung karing maulangang pansin a ikit nang Dizon (2004) kalupa nang Hernandez (1998) itang poesiang Marungay. Keti pakutang nemu naman kebit ketang sinulat na ing Marungay bilang Manungay. Iti makanian ne munaman apansinan Santos (2005) aniang lilikas ne ing obra nang Benavente ibat king salitang Ispanis. Ing salitang manungay, iti ing matuang diptong ning balu da ring Kapampangan ngening manungge o manunge. Iti mangabaldugan yang pamanuldu o maliari mu ring pamanuru keng para nang tau ning dadapat kaniti. Masanting yang ilage iti king dakal a panugali da ring Kapampangan. Mumuna, metung a panugali da ring Kapampangan ing mapanuru antimo potang atin magbasultu potang gagagkas nala deng makayagum king metung a pamitipun at potang lilipat ne king tutuking malaiari pang magbasultu o mamulosa. Nung balikan ya ing asulat nang Benavente kaniti, ustu ya naman buring sabian uling ing metung keti yang magkanta na anti y among manungge karing dakal ban ipakibat da ne man ing  estribillo o refrain. Iti kauangis nemu naman itang metung pang pialung ning pamigaleng atin pakibatann da ring dakal a makiabe. Iti ing ausan dang bulaklakan (o talubangan) at karagatan. Keti mipamakibat la deng kayabe balang kaibat nang mengutang ning metung anti y among manungge ketang durugpan ning talubang , at makanian nemang makibat ing magsilbing bulaklak o karutungan. 

Dakal munaman karing kantang pang-anak deng magsilbing pasilip ketang matuang poesiang Kapampangan na sasalamin king payak dang pamibiebie deng makatuang Kapampangan. Deng pakatuki metung lamu karing makakalinguan nang kanta da ring anak a mamialung king dalan kanita.

O silin-silinan
Babo na ning dutung
Ayalang patugut
King dalan luluyung
Iniang mebante ka
Ika pa ing sinumbung
E uari tutu ita
Ika ing sinumbung
Ika ing sinumbung

Bulan, bulan
Baldugan mukung sundang/palang
Nanan me ing sundang/ palang
Pangutud keng kuayan
Nanan me ing kuayan
Gauan keng bale
Nanan me ing bale
Dapukanan keng pale
Nanan me ing pale
Pamubud/panguruk/pakan yang manuk
Paten keng siklaud 


Dalit o Kanta?

Dalit o Kanta? Nanung pamialiua da reti? Agpang kang Paring Diego Bergaño O.S.A. (1860), ing dalit kanitang panaun a disan na, iti deng pakabersu (couplet), antimo deng kuentung makapoesia (ballad), kantang Kapampangan. Dagdag na pang Bergaño (1860), ing dálit, o manyalit, iti ing ikanta la; kabang ing délit tutukuy ya king kanta o ing nung para kaninu ya ing kanta;  mirálitan, ing magkanta la ring balang metung…kabang y Rodolfo Cortez (1963) naman ing sinabing metung lang pangkaraniuang kanta. Ania dakal karing lalaue karing aduang alimbaua da reti bilang ordinariung kantang babasultu da king dalan, ing “Atin ku pung Singsing” at ing “O Kaka O Kaka”.

Agpang kang Ricardo E. Galang (1940), ing dalit ilapin deng kantang pamibibie king balen. Dagdag na pa (Galang 1940), makakanta la menasa deti karing panaun ning pamamastul damulag, mamiping kakurangan, mangiling o magbaiung pale at mais, o balang mamagse la ring ati king bangka bang patdan da ing kainip king pamaglaut. 

Deng dalit (Galang 1940) tetema la king lugud ning leguan king kalikasan, lugud king Apung Ginu, kapalsintan, at o tepangan da rin bayani. Deti pakabersu la, at mas dirinan deng malalam a pansin ing tema kesa king melodi o tonu ning kanta. Katunayan, ing tonu na maralas mauulit la mu potang makakanta la. Menasa, deng magkanta o deng magdalit kukua lang maiplan a tabas ibat karing kuriru at keti pasantingan da nemu ing pamagkanta. Ing pakatuki, metung yang alimbaua ning dalit ibat ketang librung Ethnographic Study of the Pampangans nang Galang (1940).

		
Panupaya mu cu, dalitanan da ca
	Comanguing babai, malagung Sultana,
	Ding angang bulclac durucu la queca
	Uling icang reina ding bucu’t sampaga.

	Metung cang bulaclac qñg malagung jardin
	Isapuac babo na ning marimlang angina,
	Daig mo pa retang azucena’t jasmine
	Canitang cule rang masmiu’t maningning.

Agpang kang Lorenza Garcia (Perez n.d.), ing dalit metung yang imnu na mangising king kapanamdaman antimo deng manaklas at miadiang makipaglaban. Y Kapitan Karias Abundio, na masasabing pekamata nang Andres keti Kapampangan kanita aniang panaun ning rebolusiung 1896 ing magkantang dalit balang makapagadia at makatuki deng kasapi king lalaban ning katipunan. Dagdag na pang Alejandro Perez, aniang milabas na ing panaun ning rebolusiun, ing dalit megi lang anti mong imnung pangpisamban. Lultong deng dalit ila mong peka-pormal at mlagung liriku karing miayaliuang foksong o kantang pangbalen. 

Kasalungsungan, deng aduang areti (ing dalit at kanta) antinala mong mipapalitan a kabaldugan ning pamangamit.


ING LEGUAN NING POESIA

Ing ilig ning pamangamit da ring Kapampangan king pamagbersu karing karelang pamanguentu kalupa ning kuriru, ampo nung makananu la manuliran king metung a pisasabian antimo ing krisotan (o crissotan), pati na karing kasebian at aliua pa, ilang bibie katunayan na taganang masanting at yang pekaburi dang gagamitan a paralan ning pamigale da ring Kapampangan. Iti ana pin Zapanta-Manlapaz (1981) dala na ning ing leguan at kagiuan ning Amanung Sisuan, mainge ya at mayabang. Ania naman angga na ngeni deng poesiang liriku makanian lang meging sikat king makabang panaun king makabang kasalesayan ning Kapampangan.

Ing poesiang Kapampangan, ing kayang sukad (meter), malalaue ya ketang bilang da ring silaba balang talatag (line). Deng alimbaua da ring maralas mangagamit a sukad agpang kang Zapanta-Manlapaz (1981) apin detang anaman, ualuan, labingaduaan at labinganaman na paka-aius king paralang pakaistansa.  Karing poesiang-liriko, ing kelat a mangagamit itang mikisilabang labinganaman a ualuan (octaves).

Agpang kang Evangelina H. Lacson (1983), deng poesia maliari lang lauen king nung nanu la laman at paralan ning pamibabalangkas. Deti deng pakatuki:

	Poesiang relihiyosu
	Poesiang dramatic
	Poesiang liriku
	Modernung Poesiang liriku
	Krisotan o Crissotan


Poesiang pang-relihiun

Aniang umpisa ning Panaung Ispanis, ing pisamban ing sentru ning kultura, ania ali pi naman makapagtakang deng dakal a mengisulat a poesia kanita religious la datang.

Metung karing akalap nang matuang dalit y Hernandez (2006), atin na lang baiung tema na pangpisamban kalupa ning pakatuki:

Qng Cadduang Cauacasan a 1amanucum ning
Guinu tang Jesucristo

   Qng sulat macatanda
 subli ya queting tipa
 ing cadduang Persona
 caring lat manucum ya.
    Bayu datang ing aldo,
ting tandang paniglauan,
banal ya, t, e man banal,
ninung e quilabutan?
   Ing aldo ampon bulan,
sablang batuin babo,
mialis la caniuan,
e miquit, mituldu man.
   In quildap e mamaco,
alting macasdancasdan,
ing baguiu e tutucnang,
mayum a alang licat.
   Bunduc ya mang matibe,
mangapuas at mangabual;
iting yatu lumbug ngan,
alang mitagan dit man.

Christiano, sumisi tang maglunus...

   lbalic ing lub,
yumaus lugud
qng Guinung timbus,
cang Cristo Jesus.

   Tiu ngana catacutan,
e abatang sabian,
ninung macasalese,
nun e na panalbutan?
   Mangamate lang tau
tacut dang e mu nanu,
danup a e calaru,
anti la ngang mebungu.
Aping mabaldug babo,
	ing sabla maruluc ngan;
ing mitigan a mate,
mamin ya ngang mirame.
    Potang mayari ita,
Cristo Jesus tipa ya
yabe nong angeles na,
sablang Santos Banua.
    E pa mirayu babo
Aring ucum ding dacal,
unan na neng tuburan
cataung aAgI nang mal.

Cristianos, etc.

   Sungcu lang angeles na,
pacataultaul da,
ing matning siuala ra
anti na ngan trompeta.
   “Taung suli nang Adan,
queni tumali co ngan, 
ti ne y Cristong nuan,
mucum ya quecong dacal.”
    E quisap mabie la,
binagan ya, t, ali ya, 
tilu ngan dumurup la
carin qng arapana.
   Ding taung banal queta
carin la qng uanan na; 
taung palpicasala
me la qng caili na.
   Guisanan nang isipan
ing dapat da, nanu man,
ala yang pasayangan,
caminan na ngang baslan.

Cristianos, etc.

    Unan nong amanuan
din mal a taung bnal;
“Queni, nga yu queninan,
Cacu cong catungculan.it
   Balang ali memintu:
“Tampalasan a tau,
ila mong cacampi yu
ding marangang diablo.
    Bigla yu, muli cayu
qng saquit qng infierno
datang mangga qng sucu,
aping cacarinan yu.
    Taung banal, canacu
nga ta na, muli tamu
qng tulang Balayan cu
gloriang, daptan yu.”


  Baquet, o Cristiano,
addua mung ulian yu,
e apat, e mayatlu,
 e mibalic ing lub yo?
  Nun uaring mate na cu,
subli ya qng gamat mu
ampat dapat meng tutu,
carin ya pu uanan mu.

Ya na sa. 

Mupin, apansin na naman Hernandez (2006) na deng poesiang mengasulat kanita lultong mas buri da pang iutus da la deng tau kesa ketang gaua la reti karetang mas malagung poesia. Dagdag na pa pin (Hernandez 2006), deng poesiang sinulat da ring Agustinu o deng tau da reti, asnong kanong pangagaua (Hernandez 1998). Keti naman kasi mayayakit ing ali na tagana pamitugma ning lokal dang beluan deng tau kanita ketang darala dang kultura at kasalpantayan da reting Español kanita.

Dakal a poesia at kasulatan pangrelihiun deng mengasulat. Ania pati deng transleysion karing istoria king biblia, gramar o arte deng dakal a mengapalual ketang panaun dang ita deng Ispanis. 

Kasalungsungan, metung karing matibe alimbaua ning matuanga poesia na mikapang-relihiun a tema ing deng babasa o magdalit king pasiun. Ing pasiun a iti na yang linto peka-biblia kanitang maumunang aldo yang  babasan o dadalit da ring Kapampangan balang Maleldo. King San Basilio, keta king balen ning Sta.Rita, ing pamamasang pasiun sasabayan deng tigtig serenata. Keti adua lang grupung brass band deng titigtig at atin lang temang mililigligan.


Poesiang dramatik

Agpang parin kang Lacson (1983), ing poesiang dramatik ania mengalto la uling pauli na ning deng dakal karing Kapampangan a talasulat, makabalen lang tutu. Metung a alimbaua itang Reyna ning Malasya nang Zoilo J. Hilario na papakit na ing kasakitan ning bansang Pilipinas king kuku da ring mapanambisiung Espania at Amerika.


Poesiang liriku

Ketang dekadang 1920 anggang 1940 naman aniang sumikat la deting poesiang liriku. Keti penimunan da la deng mamanyikat a antimo di Jose Gutierrez David, Zoilo J. Hilario, Monico R. Mercado, Diosdado P. Macapagal, Belarmino Navarro, Sergio Navarro Jr., Silvestre M. Punsalan, Roman F. Reyes, Jose F. Sanchez, Amado M. Yuzon at dakal pa. Deti deng tikianan da ring tutuking memanyikat antimo di Juan Crisostomo Sotto (Crissot) na sinulat ketang Lidia, Bie-Salita, Poesias, Kule, Pamibule at Panlabas a Dalit, at Aurelio Tolentino na sinulat naman ketang Daklat Kayanakan. 


Modernung Poesiang liriku

Ing panaun ning Poesiang liriku dinurut neman kketang banuang 1941 anggang 1983. Iti ing panaun a apapalabung ne kanitang lalung Jose M.Gallardo, ing sinulat ketang Ing Bie Alang Bakas.

Y Gallardo ing menimbentu ketang inaus nang Malikwatas king poesiang Kapampangan nung nu keti me akit ing beluan ning tutung mamoesiang Kapampangan. King Malikwatas, balang bersu maglaman yang 16 sulabana miki-caesura ya balang kaualung silaba. At keting paralan a iti mibabalangkas yang panibaiung kabaldugan ibat ketang oridyinal nang laman.


Krisotan o Crissotan

Atin pang metung a klasi na ning pakibatan liban pa ketang ausan dang “ligligan kawatasan”, nung nu keti atin metung a paksang pipagdibatian de ring adua o atlung poeta kabang mamantabe neman ing metung a lakandiua. 

Aduang alimbaua:
	Crissotan o krisotan: nung nu adua lang poeta deng mililigligan king metung a paksang pilalabanan. Ing lagiu ibat ya king lagiu nang Crissot na minunang ginamit nang Amado Yuzon aniang 1925.
	Tolentinuan: keti atlu lang poeta deng milalaban-laban,kalupa na nitang genapan da keta king Pampangan Carnival and Fair aniang a-30 ning Abril 1930 na genapan da keta king San Fernando, Pampanga nung nu deng milaban-laban kanita keti ila di Amado M.Yuzon, Silvestre M.Punzalan at Roman P. Reyes.


DENG ALIUA NA PANG LUPA NING POESIA

King aliuang banda ning pamaglalaue, agpang kang Prop. Lino Dizon, atin pang baiung porma da ring poesia na menga-debelop ketang katataulian, deti deng Poesiang-Pangkasalesayan, Kuentung Poesia at Kantang Ukbu.


Poesiang-Pangkasalesayan at Kuentung Poesia

Keti deng mapilan a mengapalual kayabe ya itang Ing Ditak Kung Kamalayan King Istorya ning Magalang nang Wenceslao P. Guzman , nung nu papakit keti ing pamiyabe ning tradisiun bilang pamiyabe ning lokal a kasalesayan king pamamoesia. Kabang metung a alimbaua na ning  Poesiang-Pangkasalesayan itang kang Magin Torres, Sintang Pilipinas  at itang kang Gon C. Sta. Maria, Istoria Ning Filipinas . Deti ila mong lultong poesiang Dramatik agpang kang Lacson (1983).


Kantang Ukbu at Kantang Gerilya 

Masanting munaman kalapan deng kantang parikil king pamakipagalaban da ring ukbu kanita. Keti kayabe la detang kanta da ring Hukbalahap, na inaus nang HukLore  y Prop. Romeo Dizon. Mensa kareti linto lang kantang gerilya ketang panaun ning pamakipaglaban karing Hapon keti Pilipinas angga na ketang pamakipaglaban da reng ortelanu king karelang gabun o repormang agrario. 

Metung a alimbauang ekserp na ibat ketang Amlat nang L.Dizon ing pakatuki:

Pilipinas, mipakde ka,
Sulyapan mo ring anak mung mibabata,
Telakad de ing guerilla
Uling lugud da king karelang bansa...
E bala ing mate kami
Alakwan da ka sang maili.

Itang makabang Pasion ding Talapagobra  na sinulat nang Lino G. Dizon, nung nu yang linto menimuna king literaturang proletarian, kayabe itang kang Amado Guerrero’s Philippine Society and Revolution deng kayabe king istilung iti ning pamamoesia. 

Kapilan ta pa mipasno
ita mung maldang obrero
makikiupa’t ortelano
pilan la pa king kalbario
pusanan ta karing pago?

Maluat tang pibabatan
ing bye king pangayalipan
at busabus king kabyayan,
kapilan tapa labanan
ing milalung kasakitan?

Samasan yung pibulayan
kapatad king kapalaran
nung atin tang katuliran,
keting Pasion akit tangan
ing kekatang sukat daptan 


DENG ADLE NA NING DALIT: BASULTU, PULOSA, SAPATIA AT ALIUA PA

Deng mayayaus a foksong o kantang-balen kanita kayabe lang pane deng ausan dang basultu, pulosa, sapatia, katlu, arana at aliua pa. Deti deng dalit a mikakaknta king miayaliuang datang at panaun ning pamikatagun. 

a.	Tumaila

Iti dadalit de menasa deng indang magpatudtud karing karelang anak. Iti metung yang malambis adalit na nung misan ala yang laman a salita nung ali mu tonu yang gegege. Deti metung la karing masasabing matuang porma da ring poesiang dadalit da kanita deng mumunang Kapampangan (Galang 1940).

Alimbaua ning tumaila (Galang 1940):
	
	Ba pu denas cung atlung-pulu
	Eco sa miagnan durucu
	Pale cu ditac yamu
	Acuman eque aguiu

	Ticling a dala-dalaquit
	Eca sa bala-baliquid
	Pota masilu ca’t masaclit
	Quening daralan cung lubid
 
Ing agpang kang Paring Diego Bergaño (1860), ing salitang tumaila ibat ya king pun-salitang “taila”, nung nu buri nang sabian “lullaby” king Inglis; “Tumaila” o “imagtumaila” nung ikanta o igege ne iti. Kabang nung ing ing pamagkantang iti makarikil ya para king anak a patudturan lalu na nung yuyuyu ya king duyan, ausan yang “bingkayo” o “bingcayo”.

Metung pang alimbaua ning tumaila:

Matudtud na ka Bunsu

Matudtud naka bunsu
Magpiyak kang palilu
Pota kuanan na ka ning tuko
Suli ra kang tutubo. 


b.	Basultu 

Adua naman karing sikat a alimbaua da ring foksong a Kapampangan ilapin ing “O Caca, O Caca” at “Atin Cu Pung Singsing”. Deti lalu na ing tauli, kakanta de pa deng mapilan a kayanakan. Deti pakabersu la at teterak o iindak da la naman kabang kakanta da la ketang paralan a ausan da ring Kapampangan, a basultu. 

Agpang kang Lorenzo Garcia , ing basultu dati yang uri ning kantang pang-marcha na makayagum king musika da ring plauta ampong tambul at kakanta de potang mikakalaban karing aliuang tribu (o balen). Dagdag napang Garcia, ing bilis ning tugtug da ring tambul king basultu, tutulid ya king nung makananu la kasiakan deng madirigma ning balen. Alimbaua ning basultu: 

Lalaki, babai, menako keni
Baraping abalu dening taung deni,
Isadya yong sibat yu
At lumibut tamu
Baraping akit ding taung lilu!

Anang Alejandrino Perez, mipaliaring ginamit de mu naman deng Pilipinu ketang milabas a Rebolusiung Pilipinu laban king Espania. Kabang y Justiniano Montoya naman ing sinabi na ing basultu metung yang uri ning salitang mebalangkas na maglaman alang malalam a kabaldugan, metaporikal, makalulang panialita na karaniuan karing mamastul damulag. Deng makapagtaka at makamulagat nang laman deti mayayakit la karing alimbauang kalupa na ning “Tinanam kung Kamantigi”, “ Atin ku pun Aduang Denas”, Misan a Kayaldauan” at aliua pa. Dagdag na pa pin Francisca Reyes Aquino (1953), ing basultung iti linto ya munamang dalit a pamalsinta na miki-satairikal a porma.

---insert scanned basultu images from 1. Francsca, 2. Philippine Music, 3. Folksongs ===============


Kasalungsungan dakal karing pulusador tamu deng alang patugut magpakabie ketang sisingap nang leguan ning poesiang pupulosa. Keti kayabe la ring kuyug a Pusoy 2, y Totoy Bato, Rut Lobo, deng mikaputul a Daniel at Totoy David, at aliua pa. Ing pakatuki, metung yang alimbaua ning miayayaliuang bersiun ning basultung ‘Misan a Kayaldauan’ :

Misan cayaldauan
Ilug cacung delaquitan
Adungdungan co ring asan
Mipagvotu lang capitan
 
Ing votu rang picayari
Teniente ya ing balulungi
Presidenti ya ing bundaqui
Uling maragul yang dili.
 
Cocinero ya ing itu
Uling mingatba ya tibu;
Sundalus noman ding tuyu
Balang tindajan atilu pu.

Governador ya ing bangus
Uling dacal ya ganadus;
cuñeras noman ding paro
Uling macapal lang tutu.
 
Infiernus ya ing calang
Ligaya ya itang curan,
Uling carin la bucal-bucal
Deta pung icua cung asan.

Agpang kang Prop. Felipe de Leon ning UP College of Music, deng Tagalug babasultu la naman nung terak o indak ing pisasabian. Dagdag na pang De Leon, mipaliaring meyandam ya ing peka-beat na niti keta king Mexico ning Central America.


c.	Pulosa

Dakal a kutang ngeni kasalungsungan, ingsanu ba ing basultu at ing pulosa? King modernung pamangilala, atin lang pamialiua deng aduang areti, ing basultu metung yang impromptung pamagkanta kabang ing pulosa (pulosu o polosa) metung yang alimbaua ning memoriadung linia ning magkanta, kabang ing basultu kalupa ne ing pulosa mupin extamporanius ing pamagdeliber karing liniang migagale o dadalit. Liban king pamag-adia king pamagbalangkas king laman ning pamagkanta, ala na lang pamialiua deti antimo king sukad na at tonu. Ing pulosa mipaliaring ibat ya ketang korapted a salitang Ispanis “prosa” o “prose” ning Inglis. Iti agpang karing aliu pang kuentu, iti ing kabaligtaran ning poesia ketang mumunang aldo. Deng poesia kanita patse misusulat la ali la gagale nunge dadalit la, ania naman deng kanta at dalit kanita ririma la at mikisukad. Kabang deng prosa ali la at keti la meaus pulosa, deng antimo magaspang a bersiun na ning poesia.

Keti Kapampangan, karing pusiunan antimo deng piesta, bertdey at aliua pa, metung karing mayayakit a piaalben king plaze deng mamulosa (o pulusador) nun gnu keti magkompous yang kanta king kilub ning saguling pinandit kambe ning tempo ning tigtig gitara. Metung karing maralas a aniauaran dang ipakanta itang Cuarenta Dias, nun gnu keti kukuentu na ing makalunus nang bili ning Porac ketang maragul a albug keti Kalibudtuang Luzon aniang 1972 (pauli na nitang uran a siyam-siyam, na miglambat 40 aldo). Kasalungsungan, metung nemung tutu ing magkanta pa kaniti ketang kabilugan ning istoria, y Totoy Bato ning Porac. Ing makatuki, ekserp yamu ketang kantang mesabi:

Makalunus-lunus ing bie ming delanan
King bagyu at uran, albug a malalam.
Alus patingapun misan kami mangan
Pauli na nitang uran e tutuknang.

Ketang Amlat and the Kapampangan Historical Tradition nang Prop. Lino L. Dizon, memie ya naman alimbaua ning pulosang pakarikil kang Magsaysay:

Añang mabie ya’y Magsaysay,Mekumbira ya qñg Cebu
Bilang bisitang pandangal, Ketang metung a colegiu...
Añang iba’t neng megsalita,Memun ne qñg pesitagun
Agad-agad sinake ya, Ketang eroplanu.
Eroplanung sekayan, Apin ing Mount Pinatubu... 


d.	Sapatia

Agpang naman kang Felix B. Punsalan  deng kantang mikipaldak ilapin ding basultu at sapata. Mupin ing sapatia, kanta o dalit yang pakarima. Sapata, sapatia o sapatya, iti metung ya karing buri dang paldak deng ortelanung Kapampangan kanita balang panaun ning pamananam king marangle bilang metung a pamanale king pamanasa da king masanting a pupul. Iti sasabayan deng palakpak o kaya tigtig da ring kastanet (Perz n.d.). Ana pin Francisca Reyes Aquino, agpang karing mangatua kanu, mipaliaring ing lagiung sapatya menibat ya ketang Zapateado. Iti metung yang paldak Ispanis na dela da keti Pilipinas aniang mamurmeru la pang manuknangan keti. Ing makatuki keti, alimbaua ne ning bersiun a menibat king Manibaug, Porac ing Pampanga. Ing paldak a iti menasa abayanan deng kanta, nung nu deng laman ning kanta o dalit ibat la karing obrang kuriru. 

………………insert scanned sapatya image===============

Agpang kang Reyes (n.d.) ketang mumunang aldo iti kanta yamu par karing talasaua o karing baug a babaing maniauad anak. Kabang deng mangatua naman tataglus da kanu ing tradisiun a iti bilang paralan ning pamaniauad namang limus o kalam. 


e.	Pantatanam

Ing dalit a kakanta da ring ortelanu kanita ilapin deng ausan dang Pantatanam. Keti abayanan de mu naman tigtig ning gitara o violin (Perez n.d.). 

Alimbauang dalit:

Deting Tatanam Pale

Deting Tatanam Pale
Libutad ning marangle
Ela milukluk tune
Ela miatsat tune.

Katauan da masakit
At ing tud na mamitik,
Taliri na mitmung palid
At ing batal da matulid. 

Agpang naman kang Tatang Virgilio “Biliu” Calilung, itang amauna nang “Lasak Dalundung” na nung kapilan iti pigagauan ya potang mamaupul naman, atin ditak a pamangan a pidudungutan da ring tau at keti magkanta la naman. Nung makanian, iti anti yamong peka panari ketang panaun ning pamagkanta magumpisa ketang aldo ning pamananam, potang basultu la ketang panaun ning pamanenaya, pamagsapatia, angga na king panaun ning pamaglasak dalundung.


f.	Katlu

Metung pang paldak na atin pamiauig king sapatya itang ausan dang Katlu [Katlo]. Iti agpang kang  Reyes Aquino, pigagauan da neman potang panaun ning pamamupul. Keti babage de ring teterak at mimindak ing ing karelang galo king pamagbaiu ning along karing asung o lusung. Uling kanita ala pa karetang modernung makina karing konu, ania deng menasa karing kalalakinan lalu na deng baintau bibie lang saup karing kababainan. Nung kabilugan ning bulan, akua da pang mirarasan sasaup deting lalaki na magsilbing dalan mu naman para deng baintau makapaglolo la karing palsintan dang dalaga. Mupin ali namu pin apansinan Reyes Aquino, na ing salitang ‘katlu’ ibat yang tutu ali mu king salitang ‘tatlohan’ ning Tagalug, nunge ketang mas angkup a salitang ‘katlu’ o ‘atlu’ ning Kapampangan. 


………………insert scanned sapatya image===============

g.	Gosu

Agpang kang Alejandro Perez (n.d.) ing pangamabagal nang tempo at ing kayapan na ning laman ning gosu deng pekalaiua na niti kumpara karing aliua pang dalitan. Iti kakanta de kambe na ning violin, gitara o remosetas (tambourines) balang bisperas ning Daun. Kerakalan karing magkanta katipunan de ring kayanakan na mamaglipat-lipat karing siping-siping a bale-bale. Kayabe keti ing pamamie dang saup deng mitututliran gosu na nung nu deng makakalap a saup o pera ilang paniaup da karing magkasakit o proyektu ning karelang kalulugalan.


h.	Arana

Katataulian kareting memanyikat a dalitan at kantaan, ing ausan dang arana o harana ning Tagalug. Ketang mumunang aldo, ing aranang matua, metung yang dalitan a maging paralan daring maglolong baintau. Agpang kari Tatang Johnny G. David (2004), keti ing baintaung mikiburi king metung a dalaga mamun lang datang king bale ning dalaga. Ketang bengi ning pamanarana, ing baintaung memun kayabe deng kayang kaluguran sasaup papanikan dala king bale ning dalaga at karing la magdalit-panyuyu. Kabang deng pengari ning dalaga maglutu lang lelut manuk para kareting manarana. Nung sakaling 2 lang grupung manarana deng mitagun datang, anggat ali la mayayari deng minunang mekapanik ali la makabalaus lungub deng kaduang grupu. Mupin, keti ya lulub ing ligligan kantang-arana nun gnu king balang kantang bibili da ring mumunang grupu dapat deng tuliran metung mu naman kanta deng tauling grupu. Nung mitagun ala lang panulid a kanta ding tauli, angga na la mung manaya ketang lalam bale.


i.	Kundiman

Deng Kundiman ilapin deng kantang pamalsinta. Keti mayayakit ing tindi ning pamipasiag ning pamaglugud (Galang 1940). Deting menasa makakanta la balang atin pusiunan antimo balang bertdey o aldo kebaitan, biniag o serenata. Agdag napang Galang (1940), ing malambing at malambut nang tonu ning kantang kundiman keti mayayakit ing lalapo dang kapanamdaman deng Kapampangan. 

Kaputut a alimbaua ning kundiman (Galang 1940):

	Casaquit ning pamalsinta
	Lalu’t alang panaya na
	Ing dalung na ning caladua
	Mapupuput quening dusa


j.	Pamuri

Ing Pamuri metung yang masasabing klasi na ning kantang pamalsinta nung nu keti iyamong gagamitan nang paralan ning baintau king pamaglolo na king abuburianan nang dalaga (Perez n.d.). Karing pusiunan, ing metung a maglolo ya mong anting mitutulduan magkanta para king kayang pamalsintan. 

-----Insert Atsing Rosing (singsing rivers)-----


k.	Silimi

Metung pang kantang pamalsinta ing ausan dang Silimi. Agpang kang Alenjandro Perez (n.d.), iti yang antimo katuli na naman ning kundimang Tagalug. Iti anti yamong arena nun gnu ing baiintaung maglolo atin yang kayabe adua o atlu bad eng iapa ing dalaga king metung a kabengian. Mupin keti ing maglolo iya mung diling magkanta. At nung ing sulu ning bale dang tiliran misindi ya mangabaldugan mung aburianan de ing silimi na at keti dane agkatan manik king pamibalebale da. 

Iti mipaliaring ing pekaumpisa na ning arana bayu la lungub deng maglolong bisita. Katunayan agpang kang Galang (1940), ing arana iyapin ing kantang pamalsinta ketang arap a auang ning bale dang tutuliran na nanupata yang lulto mong silimi.


BUGTUNG, KASEBIAN AT KOLOKIALISIM KAPAMPANGAN 

Deng minunang manuknangan keti kapuluan ning Pilipinas mipamalit lang pakibat a pakarima antimo deng bugtung. Iti ing balamu sukaran ning beluan da ring makakaiabe keti king paralan a deng pakarimang amanung mayayapse, pakutang (bugtung) lang daratang o maging kasebian lang lulto karing makiramdam.  Iti magaganap ya karing sampling pamitipuntipun lalu na karing lame karing mete ampo kasalan. Ing panugaling iti kelat yang tutu at meglambat ya pangabalu ing pamangamit kaniti karing bariu-bariu.  

Bugtung-bugtungan o bugtungan ing aus king pialung na gagamit bugtung at deng mamialung keti maliaring deng metung a pamilia nung benging magpainaua la king kilub o barkun ning pamibale da o kaya karing lame king mete o obrang pakiarian king kabukasan antimo deng gagauang dase kanita karing balen San Luis, San Simon etc.. Kerakalan karing paksang bubugtung kayabe la ring parti ning katauan, bungang tanaman, deng lasip o animal, kagamitan ampong kasangkapan king bale at king marangle, karing paialungan at aliua pa. Mapilan karing alimbaua da ring bugtung ilapin deng pakatuki :

Aduang bolang sinulad anggang banua miraras. (mata)

Adua lang mikaluguran tagalan nong tagalan. (bitis)

Tanaman a e lalangi matatabas yang palagi. (bulak)

Tutu pin ing ngungut ya atiyu kilub ing bunut na. (mangga)

 Malati yang impyerno kailangan ne ning tau. (pilantsa)

Ing bale nang kabesang Juan pala dala ne king lakaran. (pau)

 Metung butil a pale sakur ne ing mabilug a bale. (sulu)

 Atin prensesa makalukluk keng tasa. (balubad)

 Dinalan ya e tarzan mebiyak ya ing dalan. (siper)

 Dinalan ya e kabo negro mete langan dend anggang tau. (bengi)

Kabang ing pisasabian king pamibalangkas ning Kapampangan lalu na pati king pakudtang paralan, mangailangan la pang pansin ning kapanigaralan pati na ing lultong malating mengatipung literaturang Kapampangan (poesiang pangpisamban, devocionarios, katekismu, lubenas, kuentung pangpisamban,  pasyon, at ing king panaun a iti deng zarzuela), detang pamangamanung padebati( krisotan o crissotan), at pati detang ali pangkaraniuang uri da ring sikat king Kapampangan, itang pamigale potang mamutung korona (na menasa pigagauan ya karing aldo kapiestan angga na ketang panaun ning kalibudtuang-1950s, na dadapatan da ring antimo deng orador kalupa nang Diosdado P. Macapagal at Fortunato K. Sazon) (pakilaue ya y Gonzalez 2006).  

Deng pakatuki alimbaua da la deng mengakalap a kasebian at kolokialisim Kapampangan na kelat kanita:

•	Ing alti yang alang kayablasan (Nanu mang bage at dapat atin kayablasan)
•	Anti ra ku mong lalaran a mata (Taung mitaktak a mua o pali buntuk
•	Eka mapuling king anting kabio (Malati man atin yang ulaga at kapanamdaman)
•	Anti ca mong minana banua (Taung manaya king ala)
•	Yan mang putu seku eme a lucsuan (Mayna yang kimut o katauan)

Agpang kang Demetria Santos (1918), kanita ing bugtungan atin yang panga-religious. Iti magumpisa ya king pamigrupu-grupu da ring tau nung nu atin lang manalakaran a pamuntuk balang grupu king metung a katipunan ning lame mete. Kaibat na niti gaua lang pekatali na mangauani kareting grupu. Ing metung karing kayabe ketang grupu ing manumpisa, mamie yang metng a bugtung na dapat nang pakibatan ning tutuking grupu. Nung ing bugtung ikua neng apakibatan ning piugsianan ning bugtung, ing memie ketang bugtung miparusan ya king kapamilatan ning pamuntuk ning mekapakbat a gupu. Nung sakaling ali ya masanting pangapalino ing bugtung na ning memie kaniti, keti miparusan ya nung nu papanalanginan de. Dagdag napang Santos (1918), Nung ing memie at mekibat king metung a bugtung ali la mikasundu, keti la manalakaran deng pamuntuk da ring grupu, nung nu keti ila deng mipamakibat ketang bugtung at pakibat a pilabanan. Ing kegisanan pakibat pangatuliran, yang miparusan at keti yang migale panalangin para ketang mete.



B.	DENG DRAMANG KAPAMPANGAN

	Deng dakal karing dramang Kapampangan linual karing miayaliuang porma ning palage, mapilan karing sinikat kareti ilapin deng bulaklakan, karagatan, kikimut, kumidia, sarsuaela, bodabil, krisotan, at aliua pa.


Deng Matuang Drama: Bulaklakan, Karagatan at Kikimut

Agpang kang Zapanta-Manlapaz (1981), ing Bulaklakan, Karagatan pati na ing Potei o Kikimut ila deng mipaliaring minunang lupa ning dramang Kapampangan na ausan da namang bilisiun.

Y Fray Diego Bergaño (1860), dakal ya binggit a alimbaua ketang kayang Bocabulario de pampango en romance, y diccionario de romance en pampango nung nu makananu lang manapse amanu deng Kapampangan kanita. Iti antilamong mangalalam a amanung masakit pagdulapan kabaldugan antimo deting pakatuki:

Bintal, metung a maulagang batu. Bintalbintalan, mumulit, at metung ya namang maulagang batu, nung nu iti ala pang menakit; king kasebian a iti, ing salita gagamitan de king pialung ning beluan, kalupa na ning metung a pilalabanan gelingan, anai potang gigkas ne ing, Ing talubang banua bintalbintalancoya, mecayabpayabpa can Pedro, at ing pakibat, E dimpa; deng maging pakibat: Nuya dimpa? Talubang banua, metung a uri na ning talubang, nung nu ala pang menakit, at keti deng makiabe ketang pialung ning pakibatan gelingan;

Talubang, butterfly (king Inglis), Magtalubang, mamialung bugtungan a mangalalam; Mipagtalubang, deng mamaialung keting bugtungan;

Gàle (diptong: galay), tonu o lebel ning bosis o siuala. King kasebian, Migagalay, Migalegalay, “magkanta” o “magdalit”, ali mu ketang tonu ning metung a dalit o kanta nunge pati king pamaglantad karing pakasalikut karing bugtung...;

Sakurút, detang ausan dang magaspang o barabarang magsalita, alimbaua, sacurut ya pamanagcas, sacurut ya panlacad. Dagdag napang Bergaño (1860), ba yang lubus aintindyan ing salitang iti dapat yang abalu ing kabaldugan ning gege at gale, deti kanu deng kayang kabaligtaran.

Nanupata, ing antimo Bulaklakan, Karagatan, Kikimut, anti la ngan mong pakibatan bugtungan king beluan da ring tau ketang mumunang aldo. Deti ila mong lultong matuang dramang Kapampangan.

a.	Ing Bulaklakan kalupa ne mu naman ning Tagalug a Duplo, nung nu atin grupu da ring kalalakinan at kababainan. Keti mipamakibat la king paralang atin pamigale king metung a paksang miayaliua. Ing mibubulus a paksa mayayari yang anting kutang na yamong peka-talubang a pasulapo da karing karutungan (deng kalalakinan) at parugpa de iti king metung karing bulaklak (babaing kayabe). Keti ing mirugpanan makanian yang makibat ketang kutang ketang paralan munanamang atin pamigale. Nung ali ya mipakibatan o ali ne agiung pakibatan ning mirugpanan king talubang kailangan nang maglakuan prenda antimong singsing o paniu at keti karin lalung mangapilitan deng aliu pang kayabe para samasan deng igale ing akmang beluan na pakibat king manalubang. Ana pin ning poeta Virgilio Calilung, 

“ing usu kanita mikakapiyalung bulaklakan bilang pamipasaya king keualan. Mipamalatung la ring sampaga at bunga. King balang panig itang mebalatung munie yang prenda bilang garantia king metung a kanta o poesia…”. 

b.	Ing Karagatan makanian ya naman, atin yang pakibatan keti ausan deng “poderdante” detang ati king kilub bale at ning “suplikante” detang ati king tukuran ning eran. Ing pekapulai ning drama dudurut yang antimong deng suplikante bias lang manik king pamibale da ring king poderdante. Ing Karagatan agpang kang Demetria Santos (1918), anti ya mong bugtungan. Mupin deng katipunan mapipitna lang adua deng pamigrupu da. Kaibat makatuki ya murin ketang pulayi ning pamangutang antimong bugtungan. Nung atin katlung grupung mitulid king tukuran ning eran na bisang makiabe king karagatan, manaiad lang upayang makapakaiabe karing aduang grupung ati na king kilub ning bale. Keti mipagdalit la pa deng makiabe at deng makakayabe na bang mibuklat ya ing pasbul para karing bayung datang. Keti ya magumpisang pasibayu ing karagatan antimong bugtungan. Ing makanining pusiunan menasa magaganap ya ketang bale da ring kematen na ausan dang “lukasan”. 

Agpang kang P.L. Amado Gigante (2006), iting mesabing Karagatan, metung yang pakibatan yang beluan, alang pakatutuk a paksa, at paneng deng lultong mayayapseng gale – imposibli lang maliari nung nu ing bisang makiabe paniabatan deng pilosopung utus at kutang. King keganagana ning pamigaleng amanu, menasa extamporanius lang mangagaua.

Almbaua :

Makiabe 
(suplikante):	Ginung mikibandi kaniti king santungan
			Aring pamuntuk na niting katatagan
			Nanding maglakad ku king tulid nitang dalan
			Ding dakal a tau kaku lang amatan
Inia mengutang ku, karelang pakibat atin bulaklakan

A maginung ari, nung kekong itulut
Kening katatagan, bias kusang lauk
Ban matad kung saya karetang malungkut 
A likuan ning bangke atlu pamung aldo 
ketang pangakutkut

Pakibat ning Ari
(poderdante):	Ing amung magsalita nung bias kang lauk 
Kening katatagan, buri kung abalu 
nung dakal ing abias ing kekang daralan
Uling siguradung detang disan
Ing sablang bakal mu, iti itun dangan
Kanita masubuk ampong mabitasa 
King dakal ya bitbit iting kekang diua

(Kaibat maglakad ya kanyan ing makaiabe, king balang takbang na dirinan nang kabaldugan)

Kanian kekang panlub ing aduan ming saria
Ing balang takbang mu
Dian mung kabaldugan para king Dios Ibpa

Agpang kang Gigante (2006), ing Karagatan yamong lultong panumpisa ning metung a bilisiun antimo ing Bulaklakan. 


c.	Ketang Kikimut naman, iti kalupa ne ning Tagalug a Karilyo nung nu pipialungan la ring anino bilang pekalalage king malating drama Zapanta-Manlapaz (1981).

d.	Paisipan – iti anti ya naman mong bugtungan nun gnu atin pakibatan a kutang na dapat pakaisipan anti y among prublemang dapat panintunan ing lunas (pakilaue y Punsalan 1969).

e.	Kasebian – deti metung lamu karing matuang kapanualan da ring minunang Kapampangan nung nu deti papalual da la king pormang bugtungan, paisipan aría.  

Menasa kareting mengabanggit a pusiunan-pamigale magaganap la king kilub ning 9 a aldo ning lame king bale ning meangubie (Punsalan 1969; Guinto 2005; Gigante 2006…)


Deng Impluensiang-Ispanis Drama: Kumidia, Sarsuela at Kuriru 

a.	Kumidya

Ing terminung comedia naman nung makananu deng gagamitan deng dramatistang Español dikil ya karing palageng titlu-aktu na pakabersu at ali naman kailangang komiku ya. Menasa kareti metung lamu buring ipalage istoria antimo ing bie daring santu, o deng Moro at kristianu nung no keti ya mipaliaring menibat ing aus da kaniti bilang moru-moru.

Ing kumidiang iti ing Komedya o Moro-moro ning Tagalug. Ing pekasikat a kumidia keti itang geua nang Padre Anselmo Jorge de Fajardo  (1785-1845) na mikipamagat a Comedia Heroica de la Conquistada de Granada o Sea Vida de Don Gonzalgo de Cordoba llamado el Gran Capitan. Agpang king pansin da ring tau kanita, iti ing pekasikat at miglambat a impluensia karing Kapampangan (Zapanta-Manlapaz 1981). Ing mumuna nang pamipalage iti dimugan de ring dakal a tau keti Kapampangan at deng siping nang lalauigan na meganap keta king balen ning Bakulud. Kabang y Amado Yuzon ing sinabing palak yang malagu iti kesa ketang Florante at Laura nang Francisco Balagtas. Mitagun mu kanung ing ginamit nang amanung Tagalug yang mas kelat a magagamit karing tau keti pilipinas kanita ania makanian y among linto mas sikat ing kang Balagtas. Metung pang masanting a alimbaua ning kumidya itang geua nang Felix Galura, Ing Cabiguan ketang 1915. 


b.	Kuriru

Ing Kuriru ibat ya ketang salitang Ispanis a “corridor” nung nu mangabaldugan ya kanita karing mayan a komposisiun da ring poesia para karing simpling pialben. King kasalesayan, deng tauling kurirung piyalben mengayakit la angga ketang sinlag ning 20th siglu. Keti ing pekamakasayang akakit itang payak o simpling pamigaleng tetema at babage king dalit a miyayapse . Deng aliua kareti ilapin deng mabonggang istoriang pantasya da ring leyendo at poesiang Ispanis na mangalikas king salitang Kapmpangan (Punsalan 1969). Alimbaua kareti itang “Don Juan Tenorio”, “Don Juan de Berbaña”, at dakal pa.



c.	Senakulu

Ing Senakulu ibat ya king salitang Ispanis a cenaculo, keti ing pialben metung yang palabas na ning bie nang delanan Y Cristo angga na ketang mipako ya king kurus. Ig senakulu magaganap ya balang Maleldo, kasabe ning panaun ningpamamasang pasiun


d.	Tibag at Sabat-Santacruzan - 

Keti Kapampangan, atin munaman mapilan a panagdag king pamagdaus da king banuaan a Santacruzan. Adua keti ing ausan dang “Tibag” at “Sabat-Santacruzan”. Ing mumuna, metung yang palabas king dalan nung nu pakarikil ya king pamanintun king kurus ing pekatema. Kabang ing tauli naman metung yang bersiun ning santacruzan nung nu deng “sagalas” a gaganap amunan da lang kutang deng “sasabat” na kailangan mipakibatan o metung a pamipasikat espadaan. Nung kutang ya ing labanan, migagale lang atin pamiligligan beluan deng sagala at deng sasabat king dalan.


e.	Sarsuela

Ing Ispanis a zarzuela yang katunayan ning teatrung Ispanis.  Iti ing tipung musikang teatrung Ispanis, na miki-salitaan at dalitan (Alier, et al 1982,12), na megumpisa ketang mamurmerung 17th siglu (Pena Y. Goni 1967, 25). Ing teatrung Ispanis a iti dintang ya Pilipinas pauli daring loas, oraciones Espanolas at declamaciones graves – deti detang deklamasiung pakabersu at prosa – na gagawan karing pisamban at keng katipunang antimo piesta (D. Fernandez 1933).  Ing Ispanis zarzuela keti ya meging lokal a sarsuela.

Na dininan nang musikang  Amado Gutierrez David.  Dakal la ring minatul kang Mariano kanita  na ing palagengiti alia lunto masanting, lalu na nung ing Amanung Sisuan ali ya  mkakabage king musika.  Oneng ikwa nang mipalage niti keta king teatro Sabina, aniang a-13 ning Setiembri 1900, dimugan dering memalen Kapampangan (Zapanta-Manlapaz 1981).

Atin muring lultong mas maranun a lokal a sarsuelang linual kanita, itang Budhing Nagpahamak, ca. 1890 na masasabing geuan naning metung a dramaturgong Bulakeniu na miki musika nang Isidoro Rodriguez, mupin alang lultong katunayan na ikua nang mipalage iti (Tiongson 1905, 63).  King aliuang banda, ing minunang sarrsuelang waray (Leyte – Samar Visayan) yapin ing An Pagtabang ni San Miguel na geua nang Morberto Romualdez na mipalage ketang 1899, mupin alang meakit a iskrip o nanumang datus ning pangapalage (Filipinas 1997, 37). Aniang 1897 naman geua neng Catalino Palisoc ning Pangasinan ing Say Limang ag  Naketket, Pampinsiwan oneng ikua nang mipalage aniang 1901. Ing Ang Capitan at Ang Mga Viciohan nang Valente Cristobal ning Iloilo naman mengapalage lang pareu ketang 1903. Ing pekamaranun a sarsuelang Flukanung atin pang makalto a iskip itang Codigo Municipal at Meysa a Kandidato nang Mena Pecson Crisologo (D. Fernandez 1993, at Tupaz 1987, 141). King Cebu naman, Y Vicente Sotto naman ing mekasulat king pekaminunang sarsuela karin itang Maputi ug Maitum aniang 1901 (Ramas 1982, 2-3).

Anapin Doreen Fernandez (1993), keti mayayakit na deng talasulat karing manimunang salita ning Pilipinas, Hiligaynon, Bicolano, Iloco, Waray, Pangasinan, Tagalog at Kapampangan – pakatutuk la at miki-interes king pamibiebie da ring karaniuang memalen aniang panaun ning kolonialismu. 


Sarsuela: Deng laman at tema

Menasa karing konidia, makarikil lang pane deng tema da karing ari, reina, prinsipi, prinsesa, karing sultan at ambasador, karing labanan da at kayarian na papakit king seting ning Europa (Fernandez 1993). Kabang deng sarsuela makaagpang laring istoria da king “katutuan ning bie.” Ing maragul a mipalage a Kapampangan sarsuela, ing Alang Dios ketang 1902 makarikil ya king istoria na ning pamiabe daring miasauang alang lugud, at keti dinurut ya ing istoriang “atin bang Dios o ala?” pauli ning kapanamdamang “lugud.”

Menasa karing bakdrap keti, pakanpeinting lang eksena ning istoria na ausan dang telones. Kabang ding kostium o imalan paka agpang la naman king kontemporaring lage ning balang istoria.



Sarsuela: Pangauala at Pamanalili

	Andiang pang ikua dang sinikat deng palageng sarsuela, deng propesional a teatru ali da ikuang mengatalakad (Fernandez 1993). Metung keti aniang mira nala aniang bandang 1930s. Deng metung king maragul a pangaina da ing dala ning kompetisiun da ring tutuking bayung pialben: vaudeville at deng sine.

	Vaudeville, vodavil o bodabil, dintang ya kambe ning panaung Amerkanu, aniang mumuna bilang pialben damu deng sundalung Amerkanu. Mupin mabilis lang sinikat kambe keti deng chorus girls, kantang minstrel, jazz, iskit, madyik at miayaliuang aktu ning pialben.

	Ing pangalual na naman ning sine o sine-pelikula ing metung karing memate king sarsuela. Lalupa ing babayad da kanita para mipalage ya ing sarsuela kalupa namu ing bayad para king palage king sine. Ing peka-minunang pelikulang buu-pamipalage, yapin ing Dalagang Bukid (1919) (Fernandez 1993). Iti metung yang alang bosis-a-pelikula (silent movie) nung nu aniang magkanta ya king iskrin ing metung karing bida, y Atang de la Rama, kinailangan napang magkantang tutu, mupin king gulut ning iskrin.

	Manibat kanita, dakal karing aktor, direktor at talasulat deng memaglipat na king sine-pelikula (Tiongson 1985). Deng memanimunang artista o lalage keti alus Kapampangan langan angga na karing direktor at talasulat king istoria at iskrip. Mapilan karing artistang areti kayabe la di Roman P. Reyes, at Arsenio Francisco (ketang pelikulang “Prinsesa sa Bundok”), di Ricardo Brillantes, Gregorio Fernandez (Tatang da ri Rudy at Eddie) (V. Ocampo 2006).

	Manibat 1919 anggang 1970s, dakal a enerasiun daring iskrin swithart karing “menga-sapelikulang sarsuela”. Alimbaua aniang 30s at 40s, di Carmen Rosales at Rogelio Dela Rosa deng sinikat karetang pelikula dang Senorita at Maalaala Mo Kaya? (Tiongson 1985, 8).



Pamalsinta Ketang Pialben Milabas

	Aniang 1950s, dakal karing meilig king makaalbugang-drama (western dramas), teatru at sine, deng menakit na ing Dalagang Bukid at aliua pang minunang pelikula na ikit dang maina at mabagal keti sibukan daring aliuang nang ipalage “baiung sarsuela”, metung keti itang matagumpeng Walang Sugat aniang 1970 keta king Menila (Fernandez 1993).

Iting pre-martial law na palage makarikil ya king makaestudianting pangimut at ing daragul nang male ning Pilipinu king nasionalismu.

Aniang 1999, misan pang mipalabas ya itang Alang Dios ng Crissot nung nu kasabe ne niti ing pangalual ning audio rekording na king kaset (cassette) format. Ing recording a iti mikipamagat yang Pamalsinta Ketang Milabas na pepalual na ning Sapni nang Crissot. Keta naman king Baculud, kapilan pamu misan pang pekabiayan demu naman ing pamipalage kareting tipung sarsuela na atin baiung iskrip ibat karing karaniuang tau, na laiun deng panagkat ing pamagbalik daring tau nang memaglako at memagbakuit aniang memakbung ya ing Pinatubu. Deng Arti Sta Rita metalas na la naman mang ipalage musikaleng kapampangan, misan pang keti paganaka de ing leguan ning palageng Kapampangan.

Ania makanian munaman pati ing Sentru ning Kapanialiksikang Kapampangan ning Holy Angel University, kapilan pamung apalge de ing Ing Managpe nang Mariano king kasaupan daring king National Commission for Culture and the Arts. Kabang atin pang metung pang mibabalak a mipalage king banuang 2007, tipung sarsuelang makarikil king bie at kuentu da ring tau Macabebe na susulat nang Robby Tantingco king kasaupan nang Vedasto Ocampo.
 


Ing Ispanis a Zarzuelang iti mipakilala ya king entabladu aniang 1879 (Retana 1909). Keti ne pekilalang Pabalan ing baiung seting ning zarzuela bilang sarsuela. Geua ne ing pekaminunang sarsuelang gagamit lokal a amanu, ing Kapampangan na pemagatan nang Ing Managpe.

Angga ketang mamurmerung banua ning 1990s atin pang mapilan karing sapilitang pamagpalage karing sarsuela, pati na itang alus mengatdang tradisiun ning simpling pamigale poesia, pamagbasultu at aliua pang pamagdalit.  Paritak nang paritak deng mipapalage kareti, ania makanian nomang mengasubuk deng aliua pang dalan ning literaturang Kapampangan. Deng diariu, magasin, at lalu na ing radiu deng meging sandalan ning makiusung literature. Keti makanian lang linual deng miayaliuang diaru at magasin, mupin mangatda la dala ning mas masikan ing pangagamit da karing pulitikal a pisasabian. Kabang ing radiu naman nung nu metung ya y Jose Gallardo karing migparamdam karing literaturang Kapampangan ing melakuan mu rin king mabilis nang pamanalili ning teklodyi. Iti metung ya karing kasangkanan nung bakit makanian yang misara ing istasiung DZYA, na mikiprogramang pang-Kapampangan.

Ing pamanyikat ning TV o telebisiun, at deng sine sumangiran, deng memate king sisingap dang bili deng tradisiunal a dramang Kapampangan. Deng kanta, poesia at aliua pa mengatuknang nalang migale at melagad na ing pamaniulat kareti king Kapampangan.


DENG BUKNUL NING LITERATURA

Ing akbung ning Bunduk Pinatubu ing lalung menakap king kukusad nang Kulturang Kapampangan ketang pamuklat nang banua ning milabas a dekada. Keti la lalung mengailangan deng Kapampangan na talakad king pangasakab na ali mu king kasakitan ning kabiayan, nunge pati na king karelang pangatau bilang memalen Kapampangan. Pilan mu rin banuang migkasakit lang binit king pamangabiayan pero ali da amalalayan ing kukusad paring kanta da ring pulusador antimo di Totoy Bato at Pusoy Dos. Deti miragdagan lapa king kasaupan ning pamikalat daring mengapiratang cassette tapes karing bangketa.  At keti meiakit na anggiang king kasakitan ing diuang Kapampangan akua napang makisabayan. Ali miglambat, mebuu ya ing ArtiStaRita, megdagdag yang banglu king kantang Kapampangan, kabang deng mengatagang poeta (ning Aguman Buklud Kapampangan, AGTACA at aliua pa) naman deng alang patugut  mangipalual karing pakabersu nang istoria ning balen Kapampangan kambe ing Center for Kapampangan Studies ning Holy Angel University na mitalakad ketang banuang 2001. Deng dakal a katipunan da ring Kapampangan antimo ing Akademyang Kapampangan, Batiauan Foundation, Pampanga Arts Guild, Center for Tarlaqueño Studies, Bamban Historical Society at aliua pa deng lalung kinabie malisia king pisasabiang masabal Kapampangan. Misan pang mikaligligan poesia, kanta, pamagdeklama kasabe ning pamangabie ning kapanialiksikan king miayaliuang lupa ning kultura. Pasibaiung mikapalage king TV, radiu, diariu, magasin, king sine at karing baiung teknologi ning pamakisabi antimo king cellphone at king internet. Ing ausan dang jambori o stageshow nung nu mipapalage la ring mipagbasultu, krisotan, kantaan, pamigaleng poesia, komikerung pamipalabas deng kayabe keti daralas na ing pamagpalabas da karing kapiestan, bertdey, kasalan, at aliua pa. Ania maralas pin karing mangaimbita karing pulusador kayabe la ri Totoy Batu, deng kuiug a Rico J at monching ning Pusuy Dos, Ruth Lobo, deng mikaputul a Daniel at Danilo David, Renato Reyes, RenA “Diuata” etc. at karing talagale naman maralas mayayagkat kareti di Phol Batac, Frank Guinto at Jaspe Dula pati na ring anak-anak antimo di Roilingel Calilung at John Ocampo, siempre ali la naman makakalinguan deng gitaristang kalupa nang Oca Esguerra ing masasabing meging kapalit na nitang meangubieng Carlito Calma. Kapilan pamu, ketang milabas a Disiembri ning 2005 aduang mikakauaning komiti keti Angeles City deng migpaligligan kantang pasku, at baiu la pa man mengapalage deng ligligan areti, pepalual ne ning NepoMusic ning Camalig ing metung a album ning kantang pasku na kinanta da ri Jimmy Bini ning Guagua, at deti deng lalung migpasaya king milabas a paskung 2005.

Ing ugaling mainge, mapanganingaya, mapagtisti, at ing singkakatas a pasulapo king talubang ning beluan at gelingan makanian lang pasibaiung mangibulus! Anti la mong buknul-buknul king mismung bigkis ning kabukluran. Makanian man, dakal keting pangimut a iti, ali nana amamalayan ning sablang Kapampangan, na ing singsing nang antimong meuala ketang kaban ning kasakitan pagumpisan nanane palang panintunan pasibaiu ning balang metung, ning balang katipunan at ning kabilugan da ring laing matenakan, deng timauang Kapampangan! 


Deng aliua pang kasulutan:

Aquino, Francisca Reyes
1960	Philippine Folk Dances Vol. 1 & 4. Manila, Philippines

Cortez, Rodolfo V.
1963	The Contemporary Pampango Theater. Unpublished Master’s Thesis, University of Sto. Tomas, p. 36

David, Johnny Gamboa
2004	(Personal a pamisabi) Ortelanu, Brgy. Jalung, Porac, Pampanga

Dizon, L.L.
2004	Pamamaldug Amanu. Ketang Gloria nang Jose Corazon De Jesus na kepampanganan nang Roman Leocio. Holy Angel University Press

Fernandez, D. 
1993	Zarzuela to Sarswela: Indigenization and Transformation. Ketang Philippines Studies Vol.41 Third Quarter 1993. 320-343

Filipinas, C.C. 
1997	The Lineyte-Samarnon zarzuela (1899-1977): History and aesthetics. Tacloban City: Divine Word University Press

Galang, Ricardo E.
1940	Ethnographic Study of the Pampangans. Of the Natural History Museum Division Department of Agriculture and Commerce, Manila

Gonzalez, Andrew, FSC. 
2006	Bibliographical Sources for the Study of the Kapampangan Language. In Alaya Journal Vol. 3. the JDN Center for Kapampangan Studies Center, Holy Angel University Press. Angeles City 

Gigante, Amado
2006	(Personal a pamisabi) Poeta Laureadu ning Angeles City

Guinto, Francisco
2005	(Personal a pamisabi) Poeta Laureadu ning Macabebe, Pampanga

Hernandez, P, OSA
2006 	The Augustinians and the Development of Pampango Literature:Printing Press, Philology, Poetry and Religious Literature. Ketang Alaya Journal Vol. 3. The JDN Center for Kapampangan Studies Center, Holy Angel University Press. Angeles City 
	
1998	The Augustinians in the Philippines and their contribution to the Printing press, Philology, Poetry, Religious literature, History and Sciences. Makati, 5 6.

Icban-Castro, R.
1981	Literature of the Pampangos University of the East Press, Manila, Philipines

Ocampo, V.
2005	(personal a pamisabi) Ari ning Parnasung Kapampangan. San Pedro, Magalang, Pampanga

Parker, Luther
(no date)	Luther Parker Collection. University of the Philippines. Document No. 1110 Folder No. 290 Box No. 12 p.4

Peña Y. G.
1967	España desde la opera a la zarzuela. Madri: Alianza Editorial, S.A.

Perez, A.Q.
----	The Pampango Folklore. Ketang Unitas

Pusalan, Felix B.
1969	History of Pampanga and its Great Men etc. San Simon, Pampanga

Tupaz, F.M. 
1987	Iloco Drama. Ketang Philippine Drama: twelve plays in six Philippine Languages, eds. Wilhelmina Ramas et.al. Quezon City: University of the Philippines

Ramas, W. et.al. eds. 
1982 	In Philippine Drama: twelve plays in six Philippine Languages, eds. Wilhelmina Ramas et.al. Quezon City: University of the Philippines

Santos, Demetria
1918	Religious Belief in Connection with the Dead, Pampanagan Paper No.6 (Folklore #336). Ketang PHILIPPINE FOLKLORE, SOCIAL CUSTOMS AND BELIEFS (A collection of original sources) na tinipun at semasnan nang H. OTLEY BEYER. VOLUME NINE (from the Pampangan people).Manila 

Santos, E. 
2005	(personal a pamisabi) Talalikas amanung Ispanis king Kapampangan. The JDN Center for Kapampangan Studies Center, Holy Angel University Press. Angeles City

Tiongson, N.G. 
1905  What is Sarswela? Pamuklat ketang Pilipinas circa 1907. Quezon City: Philippine Educational Theater Association (PETA)

Yuzon, A.M. 
1932	Pamuclat, ketang Parnasong Capampangan, inedit neng F.Gutierrez, Manila, pp. 11-36

Zapanta-Manlapaz, E.
1981	Kapampangan literature: Quezon City: Ateneo de Manila Press.
