Bandi Ra Ka King Kakung Paninap
Neng Renato B. Alzadon

Malambat na murin e mikakit kata
Mimiguit na mekad aduang pulung banua;
Kabud miglakbe kung menaliwang bansa
Ala nakung dimdam makatungkul keka;
Nung balikdan ku man makule napun ta
Eku man asabing meguing bandi ra ka;
Dapot  nanung sangkan, bakit kaya, Rosa?
O bat angga ngeni paninapan da ka!

King misan a bengi maniaman ku tudtud
Detang anino ta linto nala kabud;
Karing kekaldan mo ikatang mibukud
Mipalsintang tapat, wagas, at makatud;
Arapan ning altar kata siniklaud
Sinumpang matalik king lagyu ning lugud;
Bagting na ning sintang kekata mibuklud,
Kamatayan ya man, aline apatlud.

King  misan a bengi kakung teguimpanan
Ing ati kata mo busal ding tanaman;
At lalam nang sinag ning masalang bulan
Sinumpa ka kaku, sinumpa ku naman.
Maglua tang pengakung nung dunutan da man
Ding mal tang pengari butul ta at laman;
Dapot itang sintang karelang titulan
E malyaring mate king kapilan paman.

Misan peninap kung king Eden a mula
Aku mo ing Adan, ikamo ing Eva;
Magmain kata mo karetang lilung da
Ding myaliwang dutung, berdi, at mabunga;
Ayup lang daralit  babo ra ding sanga
Begayan ding batis siping ding sampaga;
Paniatang ning silim ing Guinu tipa ya
Sasalubung katang pupuring sasamba.

Rosa, kasampat na! Agyang paninap mu
Mika atin katang pisugue pangaku;
Pablasang kanitang eku pa dinayu
Pagnasan kung ikang kakung akasuyu;
At maniwala kang ika at ikamu
Ing apalsintan ning mabilug kung pusu;
Dapot numan anti  lugud kung milalu
Keni ya misimpan, king kilub ning salu.

Kanita maselan, sutil ing panaun
Kapitna ning bie ku ati ne king aun;
King balang penandit eku mipaindatun
Tatamban ku wari king lablab  ning pugun;
At ing kasakitan ning bie susun-susun
Anti kung mamusan dusa at pagmalun;
Inia arapan mu makanian kung memun
Banakung dumayung manaliwang gabun.

At kabang mamun ku tikis keng kinimkim
King kakdug kung salu pamagnasang sakim;
Pamikawani ta kanian ke asimsim
Agta nang mapait ning malsintang lijim.
Kabang lalon ke yang banuang  mali-malim,
Peka-pangaku kung wagas at taimtim
Ing lugud ku keka eya mangulimlim
Angga king ing bie ku takpan ning sisilim.

Ngening ing aldo ku malale neng lalbug
At malimadmad na sinag nang tatabug;
Dapat sa king diwa mimin nong melabug
Pingalip nang simpan nining salung kakdug.
Dapot angga ngeni makinang yang bubug
Ing panaguimpan kung ikang maguing irug;
Ing amlat nang paldas ning bigung panirug
King marimlang aun kagum keng mabaldug



Nung pagumasdan me yang e mipaindatun
King pader a batu mamaltuk a alun;
Makanian ing sintang bigu ning panaun
Maibug neng gabakan yang salung mamalun;
Kalupa ning bining mikutkut, metambun.
Maspak yang manasit lunto babo gabun.
Makanian ing sintang mipase king napun
King paninap muman pilit nang babangun.



Karing paninap ku metupad, meganap,
Ing ibat king napun lijim kung pigagap.
Aklis ning kaladua dinininan mung lingap,
Kau ning panamdam inaplak mung ganap;
Ing kekatang banua milako ya ulap;
Samyu ding sampaga  kekatang asangap;
Mikalugud katang wagas at masapsap---
Meguing bandi ra ka king kakung paninap.

**************************************
1987 Kingsville/revised 2005
