Bandi Ra Ka King Kakung Paninap
Neng Renato B. Alzadon

Malambat na murin e mikakit kata<br>
Mimiguit na mekad aduang pulung banua;<br>
Kabud miglakbe kung menaliwang bansa<br>
Ala nakung dimdam makatungkul keka;<br>
Nung balikdan ku man makule napun ta<br>
Eku man asabing meguing bandi ra ka;<br>
Dapot  nanung sangkan, bakit kaya, Rosa?<br>
O bat angga ngeni paninapan da ka!<br>

King misan a bengi maniaman ku tudtud<br>
Detang anino ta linto nala kabud;<br>
Karing kekaldan mo ikatang mibukud<br>
Mipalsintang tapat, wagas, at makatud;<br>
Arapan ning altar kata siniklaud<br>
Sinumpang matalik king lagyu ning lugud;<br>
Bagting na ning sintang kekata mibuklud,<br>
Kamatayan ya man, aline apatlud.<br>

King  misan a bengi kakung teguimpanan<br>
Ing ati kata mo busal ding tanaman;<br>
At lalam nang sinag ning masalang bulan<br>
Sinumpa ka kaku, sinumpa ku naman.<br>
Maglua tang pengakung nung dunutan da man<br>
Ding mal tang pengari butul ta at laman;<br>
Dapot itang sintang karelang titulan<br>
E malyaring mate king kapilan paman.<br>

Misan peninap kung king Eden a mula<br>
Aku mo ing Adan, ikamo ing Eva;<br>
Magmain kata mo karetang lilung da<br>
Ding myaliwang dutung, berdi, at mabunga;<br>
Ayup lang daralit  babo ra ding sanga<br>
Begayan ding batis siping ding sampaga;<br>
Paniatang ning silim ing Guinu tipa ya<br>
Sasalubung katang pupuring sasamba.<br>

Rosa, kasampat na! Agyang paninap mu<br>
Mika atin katang pisugue pangaku;<br>
Pablasang kanitang eku pa dinayu<br>
Pagnasan kung ikang kakung akasuyu;<br>
At maniwala kang ika at ikamu<br>
Ing apalsintan ning mabilug kung pusu;<br>
Dapot numan anti  lugud kung milalu<br>
Keni ya misimpan, king kilub ning salu.<br>

Kanita maselan, sutil ing panaun<br>
Kapitna ning bie ku ati ne king aun;<br>
King balang penandit eku mipaindatun<br>
Tatamban ku wari king lablab  ning pugun;<br>
At ing kasakitan ning bie susun-susun<br>
Anti kung mamusan dusa at pagmalun;<br>
Inia arapan mu makanian kung memun<br>
Banakung dumayung manaliwang gabun.<br>

At kabang mamun ku tikis keng kinimkim<br>
King kakdug kung salu pamagnasang sakim;<br>
Pamikawani ta kanian ke asimsim<br>
Agta nang mapait ning malsintang lijim.<br>
Kabang lalon ke yang banuang  mali-malim,<br>
Peka-pangaku kung wagas at taimtim<br>
Ing lugud ku keka eya mangulimlim<br>
Angga king ing bie ku takpan ning sisilim.<br>

Ngening ing aldo ku malale neng lalbug<br>
At malimadmad na sinag nang tatabug;<br>
Dapat sa king diwa mimin nong melabug<br>
Pingalip nang simpan nining salung kakdug.<br>
Dapot angga ngeni makinang yang bubug<br>
Ing panaguimpan kung ikang maguing irug;<br>
Ing amlat nang paldas ning bigung panirug<br>
King marimlang aun kagum keng mabaldug<br>



Nung pagumasdan me yang e mipaindatun<br>
King pader a batu mamaltuk a alun;<br>
Makanian ing sintang bigu ning panaun<br>
Maibug neng gabakan yang salung mamalun;<br>
Kalupa ning bining mikutkut, metambun.<br>
Maspak yang manasit lunto babo gabun.<br>
Makanian ing sintang mipase king napun<br>
King paninap muman pilit nang babangun.<br>



Karing paninap ku metupad, meganap,<br>
Ing ibat king napun lijim kung pigagap.<br>
Aklis ning kaladua dinininan mung lingap,<br>
Kau ning panamdam inaplak mung ganap;<br>
Ing kekatang banua milako ya ulap;<br>
Samyu ding sampaga  kekatang asangap;<br>
Mikalugud katang wagas at masapsap---<br>
Meguing bandi ra ka king kakung paninap.<br>

**************************************
1987 Kingsville/revised 2005
