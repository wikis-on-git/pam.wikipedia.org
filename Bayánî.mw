Ing Kakung Bayan<br>
Neng Renato B. Alzadon<br>

Libu Syam a ralan Pitung Pulu’t Adua.<br>
Y Ferdinand Marcos atyu king upaya;<br>
Kabangis-bangisan nang Kumander Pusa!<br>
Ing Bunduk Dalaga, yang guewa nang kuta.<br>

King panaun aita,  nung atandanan yu,<br>
Mika-atin tamung eleksyon king baryu;<br>
Makasadya tanang mangi-atsang  botu<br>
Dapot agyang metung alang kandidatu.<br>

O’ ninu naman pin bisang manungkulan<br>
Timbutajil  ka bie eka pa suswelduan;<br>
King balen ta mismu, eta apa-alian,<br>
Dakal nong pete ra karing mig- kapitan.<br>

Lingus-lingus tamung manintun pamuntuk!<br>
Balang linawe ku pipiling a buntuk.<br>
Kekatang makatuang tanak na at subuk,<br>
King puestung Kapitan, alang bisang lukluk.<br>

Mekabulad namu, apansinan  taya<br>
Ing anak a Roldan, minuli ne pala;<br>
Meyari ne ata king pamag-aral na.<br>
Katandangan napa--- atme kamu lupa.<br>

Oini ya ing dapat , ngata mung sinabi,<br>
Ala yapang baltik  king mingatbang parti.<br>
Pisanmetung taya ing anak a ini!<br>
Yang meguing Kapitan ning baryu tang iti.<br>

King pamanungkulan, linto yang magaling,<br>
Dakal ya apalto atmu  pangasanting;<br>
Mebawas ing sindak, ing kaplas, at daing!<br>
Ing bayung pag-asa, sinlag yang maningning.<br>


Makagyung sabian kung mika-kapayapan;<br>
Mika-pamanyulung king pamangabyayan;<br>
Inya kekatamung kayang sasakupan<br>
Tune yang bayani ing mal tang Kapitan!<br>

Pablasang magaling yang administrador,<br>
Ngara ding memalen, dapat yang mag-Mayor.<br>
Ding aliwa ngara, maski Gobernador;<br>
Datang ing panaun, lumput yang Senador.<br>

Ding taga-Dalaga aplit deng  abitan<br>
Buri da king kilual ya maguing Kapitan;<br>
Nung maki-anib ka, ngara, king  Kimutan,<br>
Kapitna  ning Luzon agyu  tayang talnan!<br>

Dening paka-patig talu malinggasu<br>
Patalnan deng baril lumaban ya kanu;<br>
Pane dang sasabian, karing anggang baryu,<br>
Bukud na na kanung alang BSDU. <br>

Dapot ining Roldan ere apatuki,<br>
Atin yang prinsipyung ali ra  apakli;<br>
Ing kapanualan na, Ing Dios Ya ing Ari,<br>
Ya at Ya mu kabud  ing tukian  na buri. <br>

At misan a aldo mispak ing balita:<br>
Ing Kapitan Roldan kabud nya mewala;<br>
Ing bayani tamung pipandaman sala<br>
Mengari yang sulu a kabud na mipda!<br>

King dalan, ding balang akasalubung ku<br>
Tutulu ing lua ra antimo ding kaku;<br>
Kiniak langan ata ding maldang memaryu<br>
King pangawala na ning mayap a tau.<br>

Tauling ikit taya manabat yang saken<br>
Tiknangan ne ning dyip a mame king balen<br>
At pepasaken de. Paka baril la den!<br>
Ing eta mu balu nung kinua reng paten.<br>

Dinatang ing Daun.  Buri tayang yapa<br>
Batang pasalamat king mayap nang guewa.<br>
O’ ing kutkutan na nukarin ya kaya?<br>
Makananu tayang salangyan kandila?<br>

Dinatang  man itang Maligayang Pasku<br>
Eta maligaya pablasang alayu;.<br>
Karing Bayung Banua dakal nong mibayu!<br>
O’bat alayu pa ing Kapitan tamu?<br>

Ngarang babie payul dening kayantabe:<br>
Eta ne panayan ban mipayapa ne!<br>
Ali ku ayamyam ing tutung mete ne<br>
Uling eta neman piglamayan  bangke.<br>

Balitanan yuku nung nukarin yaman,<br>
Mabie ya o mete bakeng adalawan;<br>
King baneng mituklip ing tauling bilungan<br>
Ning bie ning bayani, ing Kapitan Roldan. <br>

+++++++++++++++++++++++++++++++++
