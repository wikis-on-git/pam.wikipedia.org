Ring minunang menuknangan king Pampanga masasabi lang sinampalataya karing Ninunu, awsan dang "Animism" king Amanung English. Sinamba la't memye maragul a kasalpantayanan karing spiritu ring karelang nunu. Inaos da namang "Anito". Ating mayap a anito at atin mu namang marok a anito.

Karing kuwentu ring mangatua mayayakit ing kasalpantayanan karing miyayalwang dake ning gabun o labuad. Reng ilug, bunduk, at bulkan alimbawa ating lang lagyu anti mong dios o ginu. Ing Bunduk ning Arayat a mayayaus mu namang Bunduk Alaya pauli makalugal ya king dane ning Alaya, nung nukarin ya saslag ing aldo neng munag sumala. Ing Bunduk ayni yapin i Apung Sinukuan o Aring Sinukuan, ing Ginung Aldo.

Ketang panaun dang Pamag-hari ring Madjapahit at ning Shri-Vijaya ring lugal a disan at pemunan da megi lang Moros o Moslem. Lalu na ring lugal malapit king dayat.

Ing panyatang da ring Kastila ketang ka-labing anam a dilanwa(century)ring tau tinuki la king Kristianismu minanib la king Santa Iglesia Katolika Romana. Ring bansang Holland at Britanya sibuknan dang linub magdala karing karelang kasalpantayanan dapot ali la migwagi. Ring Amerkanu ketang 1901 dinatang la sinakup dela dala ring miyayalwang Kasalpantayanang Protestanti ning Dane Albugan (Western World), Methodist, Sabadista, Saksi nang Jehovah, Presbyterian.

Mibayit la naman ring religion tubung Filipinu, ing Iglesia Independencia Filipina. Kaybat ning pangamate nang Jose Rizal king Bunduk Arayat ating sasalpantaya kaya makilagyung "Rizaliana" o "Rizalista", alwa nala man reni karetang "Knights of Rizal". I Era√±o Manalo telakad ne ing "Iglesia nang Kristu" marakal la karing Kapampangan reng tinuki. 

Karing miyayalwang kasalpantayanan ring Katoliku ila ring pekamarakal. Atin mu ring Muslim, Buddhist, Hindu at alwa pang talasalpantaya karing religion king Aslagan.
