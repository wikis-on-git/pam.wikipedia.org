Ing '''gantían''' ([[Amanung Tagalug|Tagálug]]: ''gantihan''; [[Amánung Marano|Marano]]: ''rido''; [[Amánung Páli|Páli]]: ''verā'') metung yang insesanting argumentu u lában, kadalásan king pilátan da ring grúpu da ring táu, lakuas na karing família u angkan.

==King kawatásan==
"Ing Vendeta ning Poeta" ing títulu ning isa karing [[poema]] king [[Kapampangan (amanu)|amánung Kapampángan]] ning talasúlat a [[Filipinas|Filipínung]] i [[Renato Alzadón]].

Kaluguran kung Poeta , akuman, paniwalan mu<br/>
Enaku sana bisa pang mamikudtang pasibayu;<br/>
Dapot kening akakit kung kapagpabustan ning tau<br/>
King tungkul nang ingatan ne ing mulajan na ning Guinu;<br/>
Kening kalapastanganan king kapaligiran tamu---<br/>
King Indung Naturalesang palsintan mu---palsintan ku;<br/>
Telanan ke ining lira! O Poeta ning balen ku,<br/>
Talanan me sa ing keka, ban ing api maglipatu!

Palsintan teng madalise ing Indung Naturalesa<br/>
Pablasang yang babie tindag king diwa na ning Poeta;<br/>
Itang angin a saguiwang inawa ning Paralaya<br/>
Ing lagusgus da ding batis, ing banglu ra ding sampaga;<br/>
Ing tumaila ra ding ayup a maniale karing sanga<br/>
Ding tungatung da ding bunduk at mawalak a sabana;<br/>
Poeta, palsintan ta yan---at ya ngening sisiran da!<br/>
Dapat mung igale tala ding mamaping poesia.

Sasabian ding kayanakan, ena kanu usu ngeni<br/>
Ing pamigale poesia linuma ning Karaoki;<br/>
Inia naman ngeni oyan, ding bague kawili-wili<br/>
A palsintan ning Poeta matatda king yatung iti;<br/>
Nukarin la ding batisan a pagsarian tang parati<br/>
Nung nu tala panintunan detang Nimpang masasabi?<br/>
Bakit ding malino batis memala la at kinati---?<br/>
Kalupa na ning Poesiang sikwil da ding bayung suli.

Nukarin ya, O Poeta, ing malilung a kapuluan<br/>
Nung nu ding myaliwang ayup Paraiso deng pagkarinan?<br/>
kabang talu mamag-koplas king babo ra ding tanaman<br/>
Babagayan tang poesia ing malambis dang kundiman;<br/>
Ngeni, lon mu, kinutud do detang dutung king mulajan<br/>
Tinabi da la ding ayup a lesakan da tuknangan;<br/>
Ing gabun a melitungtung memanabtak king kapalian<br/>
At king katulid nang banua manyawad yang katalaruan.

Pagmasdan me, O Poeta, ing mawalak a marangle<br/>
Kanita, ustung papalut, magmalaguintu ya kule;<br/>
Inia ding kawatasan ta magyuyu lang magpatawe<br/>
Kambe ra ding makabitin a tinalague ning pale;<br/>
Dapot ngeni, ing palayan, mamayuspus king katamle<br/>
Liliwan na itang danum, kukusad pakakalale;<br/>
Makanano, itang sibul, kalalaman dinulung ne<br/>
Uling meko ing salilung ding dutung a mengamate.

Pagmasdan me, O Poeta, ing pipandiluan a ilug<br/>
King tela-bubug nang danum masaya tang mipaniabug;<br/>
Inia ding kawatasan ta tikmus la pangalindayug<br/>
Karing alun a makialung karing bulang lunto- lumbug;<br/>
Dapot ngeni ninung bisang magtampiso ken at talbug<br/>
King danum nang makilarung menuling na king kalabug;<br/>
Ding susu, bya, asan, paro, mimin lang mete at limbug<br/>
Mengamate la king lasun a sasarian dang tutugtug.

Pagmasdan me ,O Poeta, ing baryu tang Aranguren<br/>
Pagmaragul te kanita anting kapisi ning Eden;<br/>
Itang pasu ding kabayung pamasada da king balen<br/>
Maki agpang king sukad na ning poesia tang babaslen;<br/>
Ing makanian a musikang paninapan nang Bethooven<br/>
Inakmul ning alingongo ra ding babasuk a saken;<br/>
Ing asuk at alingongo nung era agyung salesen<br/>
Sakit katawan at isip ing ausan dang datang ken.

Nukarin ya, O Poeta, itang angin na ning napun,<br/>
Itang angin a saguiwa neng mamunag a mamambun?<br/>
Atme niaman sasangapan neng lalague tang maranun<br/>
Pigale-gale taya pa king pastulan lele Tabun;<br/>
Ngeni itang angin aita, sumawa tanang manintun<br/>
Ene subli pang magbalik ban kekatamu magdatun;<br/>
At pablasang linasun ne ning panyulung ning panaun<br/>
Inia balang sangap tamu, sasangapan tamu lasun.

Nukarin ya, O Poeta, ing makabigjaning jardin<br/>
Neng manintun katang diwa karin kata mag-imain?<br/>
Nung nukarin la ding Rosas a palsintan da ding batwin<br/>
Katulan nong pakialungan ning malimadmad a angin,<br/>
Nukarin la detang Rosal, ding Gumamela, ding Jasmin,<br/>
Ding bonggabilyang malare karing balag bitin-bitin?<br/>
Ing leguan mitambunan ya, basura ing atyu karin,<br/>
Guewa ra nia mung ugsianan karing marinat dang lampin.

Pagmasdan me, O Poeta , itang bunduk king malaut<br/>
Ken to inapsi ding amlat para karing bayung sibut;<br/>
Ken to tikmus ding Mamana, ding usa at babing dikut<br/>
Ding Sudya at Encantada at Diwatang libut-libut;<br/>
Detang dutung nang matatag digsa dala at pemutut<br/>
King ditak a patalusad titipa dong pasalikut;<br/>
Ing gagawan dang makanian nung e tuknang at maputut<br/>
Magpaldas ya ing balayan king trajediang makatakut.

E makalingad, Poeta, king yang Bunduk ya ing tabing<br/>
A pader nang peka-sagka ning danuman a matabsing;<br/>
Nung matibag ya ing bunduk malaso ya ing Pun Patling<br/>
Lumbug ya ing Syudad Tarlak at ding baryung makasiping;<br/>
At kanita ne maramdam ing gulilsak a tatabling<br/>
Ing Sambitan at ing siguk, tagulele at saingsing!<br/>
Ing makipasari kanian ing dapat dang e masanting<br/>
Ding taung butang pamisip a maki pusung matuling.

Inia mekeni , Poeta, ding dalit tang maki-bagsik<br/>
Ila namang ilague ta balang maramdam laguitik;<br/>
Ing Poeta tin yang bersung mataram at maki-lisik<br/>
Anting kildap neng kaleldo, mitataung manalamsik;<br/>
Karening Pusung Matuling matindi teng ipandikdik<br/>
Ing Vendeta ning Poetang inamun dang pemalantik;<br/>
Ngening ing kekatang lira yang papaten da salpitik<br/>
Para king Naturalesa, dapat katang magjimagsik!
{{stub}}

{{DEFAULTSORT:Gantian}}
[[Category:Sikolohía]]
