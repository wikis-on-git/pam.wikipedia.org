== MIMOSA PUDICA ==
(Sampagang Malamarine)

[[Image:Mimosa_pudica2.jpg]]


mimosa pa kaya ing palagyu keka

nung piblasan dakang suksuk ala nala   

nung mawala nala mataram mung suksuk

sutlang alpombra kang keka ku manyuluk



pamisalubung da ring kekatang mata

aku ing merine e mu ayalata

aku ing merine bigsu ku melaso

malambut mung lawe tinaglus yang sasyo

 

metagkil kang ditak obat sinaguli

dinuku kang agad selikut me’ing ayli

tunggen daka lagyu anting lakambini

ugaling mahinhin katutubung lipi


              
bakung e mansakit king suksuk manyungkit

manyapin makapal talnan dakang pilit

sanung makarine sabyan mu kanaku

memaltuk mung suksuk o banglung mebunglu?



mimosa, e ka mu basta singo dikut

na maski nukarin tutubung malikut

libutad ning kekang pusad a makiput

metung yang sampaga karin ya susulput



e ka malamarine keka manwala ku

nune akakit kung mabaya ka yatu

ngeni tanam daka king metung a pasu

sesen dakang lugud bukal-ibat pusu!

[[Image:Mimosa_pudica3.jpg]]



Tony Mercado Peña

http://bungasasa.bravehost.com

Copyright © 2005. All rights reserved.
[http://www.example.com link title]
