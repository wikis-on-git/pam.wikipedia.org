EDUACACION O PAMAGARAL

Kanitang ala pang eskwela o telakad a lugal a pipagaralan king Labuad ning Kapampangan, sasabyan da ring tau manigaral la at magpakabyasa karing lalam da reng pun dutung. Makanini ing sasabyan da ring mangatua. Malyaring tutu ini pauli ning ketang panaun ayta ala pang awsan a "formal education".

Kalupa ra ring Griyegu o angiang anyang atyu ne i Hesu Kristu, karing templu la magaral, mipagdibati o mipapaglibe kebaluan ring tau. Reng pamilya ring reyna at hari at ring mangkwalta ila ring makapagaral kanita. Tuturu dala ring pantas karing miyayalwang sanga ning kabyasnan. King Griyegu (Greece) atin mangakwaltang miglakwan king karelang bie makwalta at mibiebie anting maluka.  Menuknangan la king dalan at tinuru karing taung bisang mabyasa.

Makanyan man ring Kapampangan ati nalang sariling Pamanyulat kanita, reni ilang patune ning kabyasnan da. Ring kebaluan da ring tau keng pamangabyayan lalu na king pamangamit king gabun, keng pamananam, patutu la king ating pamagaral kanita pa. Ing lugal Kapampangan megi yang Pikuanan Pale ning Pilipinas pauli ning ring tau matenakan la keng pamananam. Ing danum ning Ilug Kapampangan balu rang ginamit king pamibiebie at pamagabyayan.

Megi yang pikabaluan karing mangayumung pakwan, milun, at alwa pang prutas king lalawigan, pati na atbu at alwa pang pangaldo-aldo kailangan. Ring Kapampangan menimuna la keng manganyaman a pamaglutu king miyayalwang pamangan at pamangawang burung asan danum, talangka, paro, pati na gule, mustasa. Matenakan la naman keng pamangawang mayumu, aslam, ibat king atbu at sasa. Ring lugal a dakal a pila meninuna la king pamangawang miyayalwa gamit ibat keng yaman ning gabun ayni.

Apagaralan da naman at tiru ing gamit ring miyayalwang tulud anti mong panulu keng miyayalwa sakit a kapanamdaman. Reng kwentu, amlat, at alwa pang sanga ning Kalinangan miyapse la karing dalit o migagale la karing kawatasan o sane. Pegaralan da at mayasamas dang pegmasdan ing Panaun, Banua, Gabun, ampo ring miyayalwang Mabibie king yatu. Tiru da naman at pegaralan ing panugali at nung makananu yang Ingatan ing Likas a Kapadurutnan. Balu rana kanitang tantian nung kapilan muran at nung ini maging siyam-siyam. Ing bayu-bayu pang pagaralan a "Ecology" balu rane at paganan ring nunu tamu.

Pilan la reng karing meyakit a EDUCACION O PAMAGARAL AT PAMANURU anyang bayu la memanyatang reng dayu king Kapampangan.
