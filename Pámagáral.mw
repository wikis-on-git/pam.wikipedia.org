PAMAGARAL - ING UMPISA


Ing Pamagaral Magumpisa pa ketang balang Lelangan atyu pa king Atyan ning Inda.  Oyni ing kapanwalan at tuturu ring batikan karing pamanigaral karing anak ngene. 

Pangabayit na ning pungul potang mapatlud ne pangatayid pusad king Inda, magi neng bingut a malaya, magmula na ing pansariling kalayan.  Ing kalayan ning pamisip yang maragul a saup king pamagaral at pangabyasa ning tau.

Metung karing tawling bayaning ning Educacion/Pamanguan Kabyasnan Pilipinas yapin i Raul Roco. Reng tutuki meyakwa la karing mapilan nang pamangamanu:


" ... busten ye ikuwentu ku ining makuyad a istorya bangkanita atandanan yu ing sukat nang dalan a panamdam ning Pi Sigma Fraternity. Ngana kekatang Albert Camus, anyang susulat ya ketang mangalungkut rang aldo ring Pransis anyang eganagana maralumdum, ngana, "King kalibudtan ning Karimlan, ikit ku king kakung sarili ing e masakup a Kapalyan."  Ikatamu anti mong buklud, ikatamu anti mong tau, ikatmu anti mong talapagaral, ikatmu anti mong Filipino, sukat tang akit king sarili tamu ngening aldo ayni, agyang atin nang panamdam a alang asahan, itang e masakup a kapalyan anti mong metung a mabayanyan at mapan-yuyung Filipinu."

"Ing kuwentu nang Paul Cezanne, ing talagulist, ating yang ditak a pangayalwa pero pareu ya buring sabyan. Paul Cezanne, ing amu ring kulol, atyu king silid metung a masanting abak at reng anggang kurtina makasara la.  Ating yang dinatang a bisita a sinabi kayang, "Tara lumwal kata at yamyaman ta ing sala." Oneng anang Paul Cezanne, "Ali, bisa kung lukluk keni."  Ngana ning kaluguran na, "Malyari kong buklat ding kurtina muman, at paburen lungub ing sala ning aldo?"  Anang Cezanne, "Pakisabing mayap ali mu paburen lulub ing sala ning aldo uling abalanan na ing kulol a akakit ku kanaku."  Eku balu nung pigunamgunaman ya mu o tutu yang kuwentu, pero kasanting nung atulid naka tamu paglalawe anting mong balayan bangkanita akit taya ing sala king sarili tamu. Nung ing gubiernu ena aluwal ita ikatamu na,  ring memalen, ing miluwal."

( Meyakwa ketang "Extemporaneous Speech of Raul S. Roco
Homecoming of UP Pi Sigma Association
Bahay ng Alumni," UP Diliman, Quezon City
August 17, 2002)

Metung yang masanting a patune ning kalayan ning pamisip ining kuwentu kang Cezanne a simbitla nang Meanguabie Raul Roco, metung karing mayap a talapamunu at abogadu.  Pepakit na naman ing keyang lugud at nasang sumuyu pang lalu king keyang Bansa at kaburyan miyampang king keyang bie keng kingwa nang kataya nang Albert Camus.  Kalakolako napa  ning Senador at meging Kalihim ning Pamagaral Pilipinas, ketang Ka-5 nang Aldo ning Agosto, 2005, petsa California, USA, bang mamayapa.
