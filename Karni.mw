Kalgaretang Kambing
Neng Renato B. Alzadon

Paka-gareta la ding sugu nang Bertu
Manakut lang pale bubuntun king Patyu;
Ngana nining Biling a anak nang Saryu
Atin sang pulutan  at saka Aneju.

Oras ning paugtuan, sinungab neng tambing
kabang lalangut ya maglabit ya'y Biling;
Maski nanu klasing pulutan malasing
apangan ku, ngana,  puera mu keng kambing.

Yang kambing, nan de mang samasan ilutu
Ali ke apangan atmu ne ka-anggu;
Belikdan ne kanian ning matuang miglutu
Bileng, nanu ya yang kakanan mu, itu?

Ding Pindang
Neng Renato B. Alzadon

Mag-malaguintu na ing kadua tang bili
Pamamalakayang disan na ning pali;
Dening dinatang a dagis ning Mauli
Gagawan dang sale tanke rang  pemakli.

Ngarang manula ding bisita king Baryu
Manalik tang kuldun dumanup ta kanu;
uling alang salang emu mamagkanu
ing siran dang pale salut a perwisyu..

Dening mapanula kanian no mag-mintis
Era kata balu galing at kilatis;
Subali king dakal ta abias at mais
Nananu na la mu dening pindang --------


Bigsu Na Mu
Neng Renato B. Alzadon

Ing Konsejal Iru meangu ing bie na
Atyu makaburul king mismung bale na;
Dakal la ding taung babie  galang kaya
Balang miapagan maglutu lang baka.

Ing baka, e paman melambut a laman
Y Tikung Gilagid maniawad neng kanan;
Linapas yang ditak ketang palambutan
Saka ne inakmul mebaknal ya kanian.

Penimid de atyan masuerti nyang tutu
Linual ya ing karning inakmul nang Tiku;
Kamasmas na, ngana, nu ko bigsu na mu---
Bigsu na ku pala tinuki kang Iru.
