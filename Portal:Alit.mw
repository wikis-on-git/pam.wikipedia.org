'''Taladalit K'''
Neng Joel Pabustan Mallari


Karing Kapampangan likas nang tutu ing pangailig da king pamagdalit. Iti mayayakit ultimung karing simpling pamiakit da ring mibabarkadng kayanakan angga na karing maragulan a pusiunan antimo karing kasalan, kapiestan at karing aldo ning pamangampania neng panaun ning eleksiun. 
Y Fr. Benavente (bayu ya mete aniang 1709) asulat na deng minunang Kapampangan atin lang kakantang ausan dang Marungay at Dalit. Ing Marungay metung ya kanung dramatik at kakanta de kanita kabang mamagse la o atin pamikasaya king metung a pusiunan Kapampangan. Keti ing metung yang magkanta kabang deng dakal ilang makibat ketang estribillo o refrain. Kabang ing matuang Dalit naman yang lultong mas malalam. 
Deng kakanta da ring makatua kanita aliua mud eng mengayaus a dalit nunge deng dakal pang porma da ring obrang makapoesia. Kayabe keti deng  mengaltong baiung porma menga-debelop antimo deng Poesiang-Pangkasalesayan, Kuentung Poesia at Kantang Ukbu. Kabang deng mayayaus a foksong o kantang-balen kanita kayabe lang pane deng ausan dang basultu, pulosa, sapatia, katlu, arana at aliua pa. Deti deng dalit a mikakanta king miayaliuang datang at panaun ning pamikatagun. 
Dakal karing pulusador  ing maralas tamung akakit karing miayaliuang piestang balen at bariu pati na karing mangalating katipunan antimong bertdey o kasalan. Kasalungsungan, dakal pa rin naman karing pulusador at taladalit Kapampangan deng mararamdam karing miayayaliuang pamitipuntipun, kareti panimunan nalang Rodolfo “Totoy Bato” Laxamana, Pusoy 2 (Rico J. Dizon at Osias “Monching” Basilio), Ruth David, Bong Manalo, Ruperto “Ruth” Lobo, Renie “Diwata” Salor, Marita Hipolito-Sundiam, deng mikaputul a David (Danilo “Totoy” at Daniel), Sarah Del Mundo-Miranda, Rose Orata-Villegas, Gloria Panlilio-Manalo, Renato “Renie” M. Reyes. 
Ing pamagbayu ning porma at ing masanting na naman pamibage ning musikang Kapampangan king kantang pop megsilbing dalan mu rin ing pamanyikat da ring kontemporaring taladalit o singer na akakit tamu karing konsiertu o king T.V. kayabe la ri Rico J. Puno, Nannette Inventor, Mon David, Sharon Cuneta, Bobby Gonzales, Elizabeth Ramsey, Helen Gamboa, Cherry Gil at Fides Cuyugan Asencio. Mapilan karing listaan da ring komposer di Loue Ocampo, at di Andy Alviz, Ressie Guanlao at Marcos Nulud ning sisikat ngening ArtiSta.Rita, deng Laxamana Brothers (Joe “Jolax” at Jesus) at itang meangubieng Carlito “Carling” Calma na metung mu naman a gitarista na tikianan nang Oscar “Oca” L. Esguerra. Ing pianistang Y Cecille Licad metung a pang-world class ing kayabe da ri Lea Salonga, Janine Desiderio at Allan “APL” Pineda ning grupung Black- Eyed Peas deng sikat internasional. Akalinguan ta neman uari Y Fred Panopio, ing megpausu king “Leon Guerrero” at “Tatlung Baraha’ nang Lito Lapid at “Pitung Gatang” nang FPJ at Nora Aunor. Siempre ali la pailakuan deng kayanakan a sisikat ngeni di Jimmy Bondoc, Sarah Geronimo, Eric Santos, Raymond Manalo, Jolina Magdangal, Ciara Sotto, Yasmien Kurdi, Antonette Taus. Karing bandang memanyikat kanita kayabe ya ing Whitelies (dating Strainage band na meg-tsampion ketang nasional a pakontes a mala-Bon Jovi kanita) at ing Green Department.
