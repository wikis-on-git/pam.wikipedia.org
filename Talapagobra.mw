ANAK-PAWAS
Neng Renato B. Alzadon

Talapagobra ku…piku yang matalas<br>
Ing ibabarug ku king batung palanas;<br>
Indat mitamakan itang batung masias<br>
Manalamsik itang kapising metampyas…<br>
At king katawan ku, neng tumud ing cablas<br>
Antimong mangutcut ing sakit at caplas,<br>
Anting paganaka king kalma nang maplas<br>
Ning paintungulan cung linumud ning pawas.<br>

Uling nandin abak asalubung kula<br>
Ding akakalasi ku king Elementaria;.<br>
Magdala lang librung mame king eskuela…<br>
Magdala kung pikung papunta king obra.<br>
Pinildis kung kupyang penakap king lupa<br>
Yang meguing kambilan da ring lua king mata…<br>
Pablasang ing luang yan yang lua ning kaladua<br>
King kayanakan kung maranun mibata.<br>

Kayanakan kupang maranun mipakde<br>
King e makibirung kasakitan ning bie.<br>
King ditac a sueldung paniuglung pagkabie,<br>
Ing kakung kalayan tiquis keng piglibe!<br>
Ah! Atin pa waring layang matutungue<br>
Neng balang kimut mu ating makabante?<br>
At pagumasdan da nung ganap no tibe<br>
Dening kacung aduang malutub pang takde.<br>

Kealiwbawa ku yang miugse bini<br>
Tinubu pilatan ding batung mepisi;<br>
Bisa kumang dagul…pakang ku king pali…<br>
King ambun ning banua daralung…mangadi.<br>
Oyan! Inamiam ku ing kalmang duajagui<br>
Mamintu king utus agyang eku buri<br>
Uling king karaklut a pamagkamali<br>
Matanggal kung anting bulung a mélangi.<br>

Oyan, papakit kung masipag kung kimut<br>
Bakung e matanggal king obra mabagut.<br>
Ing manintun obra, kacu makatakut;<br>
Pambijira lamu ding kacu magdamut.<br>
Menasa buri da ding ustu king lulut,<br>
Ding atin sibukan at atin ayabut…<br>
O nanu ta kayang kacung pakirungut…?<br>
Ngening ing sibukan ku at beluan dimut.<br>

Inia itang aldo anggang eya mamun<br>
Ekia naman lakuan ing magbatung gabun.<br>
Katakap ning silim kanian pa milulun<br>
Itang kapagalan ning pepatingapun.<br>
Nung painawa ku man king benging maratun<br>
Ing kacung sikanan king bamung matipun;<br>
Kabuklat ning abak pilit kung magbangun<br>
Ban keta magobra lub ning patingapun.<br>

Dapot ating benging eku mipaiglip<br>
Lijim kung kikiacan ing bie keti sulip!<br>
Ing pilit susulud king kacung pamisip<br>
Ing anti ku waring makasumpang lasip…!<br>
Ditak mang pag-asa ala kung asilip<br>
Ban king dagat ning lua akua kung masaguip…<br>
Ing pinduan ning bie ku akua nang mituklip<br>
Eku man atupad banal kung pingalip!<br>

Kacu, ing kabiasnan mal de ding anggang mal<br>
Dalise yang guintung king piku mebungkal;<br>
Inia naman aku pingalip kung banal<br>
Lungub king escuela…at makapagaral.<br>
Bisa kung mabiasa… bakong pagmasabal<br>
Dening kalupa kung king dusa mipalpal<br>
Dapot nanan ku man e bisang matanggal<br>
Ing kakaluluan kung tanikalang bakal.<br>

Oyan, anti kumong mikulung a pipit.<br>
Ing kacung aula… dusa at pasakit<br>
'nia ing kamatayan buri keng lumapit<br>
Ban patdan ne pintig…pusung maginakit…!<br>
"Eku aintindian… bakit kaya…bakit?<br>
Linto ku king yatu ketang eku malit..?<br>
Nung mibait ku mu para magkasakit<br>
Mekalilibu pang ena ku mibait!"<br>

Kabang babarug ke ing pikung matalas<br>
Ing paguinakit ku king banua kakablas;<br>
Maniad katalaruan kaniang banuang matas<br>
Ing pangabait ku kening kalmang maplas.<br>
"Guinu ku at Dios ko paniawad kung lunas<br>
Ing paintungulan kung belabalan paldas;<br>
Agyang saguli mu bustan mung miugnas<br>
Ing kasakitan na ning bie Anak-Pawas.<br>
