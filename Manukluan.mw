Ining kawatasan nang [[Jason Paul Laxamana]] kayabe ya king koleksyun kawatasan nang ''Ing Pamikit Ming Miyindu'' a sinambut katlung galal king Gawad Komisyon 2007 Tagisan King Poesya.


Oyta i Ginang Nacionalista

Ngana king ulaga ning salita

“Ang ‘di ma-al ang sariling wika

Masa-ol pa sa malansang isda”

Ita kanu’ng amanu nang Pepe

Inya mag-Filipinu king bale

Sibuknan, oneng digpan-ning-alti!

E pa rin asalikut ing gege



Misan a aldo merakap kami

Rugu ning kasiping kung kaklasi

Kákanta keng ‘Atin Ku Pung Singsing’

‘Nya balugbug mi tinakam pitik

Di Bokbok at Ketuy naman gulut

Pepamayaran dong limang pesus

‘Tie e la kanu mig-Filipinu

Ing magdusa ing karelang gradu



“Painuman na,” ngaku king kakasi

“Mauo ku’t dila ku asne langi”

Kabirabira itang mestra mi

Ing patilya ku kayang penabit

Uling pane kung mángapampangan

“Sa labas ka ng silid-aralan!”

Ala ku kanung lugal king “bayan”

Metung ku mu yatang mánukluan

Kapilan na ku kaya paluban?



2007


==Suglung Palwal==
[http://sisigman.blogspot.com] Kulang King Yumu: Ding Sulat Kapampangan nang Jason Paul Laxamana
