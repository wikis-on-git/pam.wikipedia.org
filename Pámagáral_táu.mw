Nanu Ya Ing Tau<br>
Neng Renato B. Alzadon<br>

Nanu ya ing tau. Ing tau nanu ya?<br>
Paki-intindyan ke king gagkas ding biasa.<br>
Ngara ding pantas king pamanialpantaya<br>
INAWA NE NING BIE lebul nang Jehova;<br>
Agpang karing magkas king Pilosopiya<br>
BAGUE yang MIMISIP--- LAMAN at DIWA  ya;<br>
Ding Darwinian naman matning sasabian da<br>
Metung yang ANIMAL nya mapaniupil  ya.<br>

Ing kapaniupilan king kaparang Mortal<br>
Yang palatandanan ning taung animal;<br>
Ume yang maniupil ampon makipagkal<br>
King baneng iwalak makitid nang lugal,<br>
Apsalan no detang agyu nang ayapsal,<br>
Pasiklauran no ding kayang asakmal,<br>
Ban ding kayang supil tunggen deng makamal<br>
Leon ya king gubat, guinu yang matangal.<br>

Karing  bilungan  ning libru ning Istoria:<br>
Mika Darius ya ing Matuang Babilonia,<br>
Mika Alexander ya ing Macedonia,<br>
Mika Julio Cesar king Paganong Roma,<br>
Mika Napoleon Bonapart king Francia,<br>
Mika  Adolph Hitler ya ing Alemania.<br>
At aliwa muren nune dakal la pa<br>
Ding linub miniupil kasiping dang bansa.<br>

Agpang naman karing budning Pilosopo,<br>
BAGUE  yang MIMISIP matas ya talindo;<br>
Pagnasan neng akit ing aslag ning aldo<br>
Ban  lakuan ne dulum ing Kweba nang Plato;<br>
Inia makanian yang minisip matilo<br>
Eya pepatugut king pamanimbento<br>
King  anggang paniulung   a ngeni makalto<br>
Ing PAMISIP naning tau yang pepalto.<br>


Mika pamanyulung king parang ning syensya<br>
Makapagmulala ne ing teknoloya;<br>
Misusulapo ne ing tau king banua<br>
Darasan na pati aliwang planeta;<br>
Ing lijim ning dagat ene lijim kaya;<br>
Ing bie na ning yatu atyu king gamat na.<br>
Wari sa king libru na ning Pilosopya<br>
Ikit ne ing sala, ala ne king Kweba.<br>


Ngara naman detang magkas king reliyon<br>
Ing tau  eya mu pamisip at aksyon;<br>
Atin yang kaladuang makipag-komunyon<br>
King Matas a IBPAng babie inspirasyon.<br>
Inia kabang bie na ing mal nang debosyon<br>
Ing tajiran no ding bayung jenerasyon;<br>
Makalaman karing kayang meditasyon<br>
Ing katuparan na ning Banal nang Misyon.<br>


Ding linto uliran: Moses ding Hebreo<br>
Ing bait Bethlehem, Jesus Nazareno;<br>
San Pablo,San Pedro, Helen, Constantino<br> 
Ing Madre Teresa, at Papa Juan Pablo;<br>
Propeta Muhamad ding Muslim o Moro<br>
Siddarta Gautama ning turung Budismo;<br>
King India, Mahatma; king dayang Malayo,<br>
Doctor Jose Rizal at Ninoy Aquino.<br>


Nung pitutuliran ing gagkas ding biasa<br>
Lalto king ing tau atlu ya persona;<br>
Ing kapaniupilan inia gagawan na<br>
Personang animal yang magbabo kaya.<br>
Inia e patugut pasulung keng syensya,<br>
Personang mimisip ya ing paganan na.<br>
Nung inya ing tau lusuk at sakdal ya,<br>
Persona yang Angjel ing tataid kaya.<br>


Aku man, nung misan, animal ku naman<br>
Ding para kung lasip buri kong supilan;<br>
Ibat king anak ku yang akaugalian<br>
Maki-pagtorneo kareng pasiknangan;<br>
Ing pamagsane ku e makanian-kanian<br>
King bakung maniambut karas ning labanan<br>
Ing pulung-arena buri keng sakupan<br>
Maguing  aring leon, kampyon dang tangalan.<br>

At nung misan naman metung kung makudta<br>
Sisibul king isip ing malagung diwa;<br>
Tipunan ko detang mapinung salita<br>
Saka ko ilala at piakma-akma;<br>
Potang mayari ne ing kanakung guewa,<br>
Poesia yang lunto yampang karing malda;<br>
At ing poesiang yan yang magsilbiing tanda<br>
King atin minisip king mayubung paksa.<br>

At nung misan naman tapat keng susuyu<br>
Dimut kung kaguiwan king banal nang lagyu<br>
At panamdamn ning mabilug kung pusu<br>
Malapit ku Kaya, anak nakung bungsu;<br>
Nung paten daku man  king krus da ipaku<br>
Ali ku pa-alian nung nanu ing tutu:<br>
Atin Dios! Atin Dios!  Ing Dios yang mituru<br>
Baku lang palsintan ding kalupang bigu.<br>

Nung misan, king ubud ning kapanamdaman<br>
Mipagkal-pagkal la ding atlung sikanan;<br>
Ing personang lasip manintun yang laman;<br>
Ing personang angjel babawal na neman;<br>
Ing personang angjel buri na mayap ngan;<br>
Ing personang lasip liliku yang dalan.<br>
Ing personang isip ya ing manimbangan<br>
Potang manatul ya, pikamuan da ne man.<br>

Ing tau nanu ya?   Ibat king anak ku<br>
Paki-intidian ke king pisni ding libru;<br>
Pikutang-kutang ku nung ninu ta aku,<br>
Pati siping bale pagugumasdan ku.<br>
Dapot angga ngening pilak na ing buak ku<br>
Menatili ya ring metung a misteryu .<br>
Bugtung ya mo waring luruk-lurukan ku.<br>
Ing tau nanu ya?     NANU ya ing Tau.<br>
