Ing  Kanakung Batwin
Neng: Renato B. Alzadon

Dinalit kung kanta king kayaktanganan 
Dimdam ne ning Batwin kung panaguimpanan;
Migpatagusgus ya king  keyang tatalnan---
Sinulad a sutlang pipaglambitinan.

Kabang magbaba ya eku bisang kurap
Eku patdan mata gugulis nang kislap
Pigaganakan kung,  kalupa ning undap,
Kabud ne mu mapda, king misan a kisap!

Kabang titipa yang atmu kasalusu
Magbabo ing tula king ubud ning pusu;
Lidlad kong palad ku layun menigapu
Manyawad upayang akung makasapu.

Dapot, kalmang siwal,  karin ya memaltuk
Ketang tungatung na ning matas a bunduk;
Kambe ning lipatung mamaping lulutuk
Ya ing lulun-lulun  a maputlang-asuk!

Uyab na ning sintang king pusu misinsin
Minta ku king bunduk ban ukyatan ke pin;
Bakeng pagdulapan  nung nuya man karin
King matas a bunduk ing tinipang batwin.

Kanian ku no yatyat ding kanakung  gamat
At pigmulan ku ne itang pamanukyat;
Ing kakung katawan kinatmu yang  sugat
Dapot sindu ku rin ing pamangalawat..

E mekatipilan bigsu ku menabu
Pablasang nung misan ing dulum milalu;
Itang Indung Bulan a  kaku susulu
Agagawa napang kanaku  magtampu.

Aldo malabab ne dane ning Alaya
Tungatung  ning bunduk iniang dasnan ku ya;
Agad  penintun ke a nung nukarin ya
Ing maslag nang batwin ning kakung ligaya.

Ketang kalibudtan ning alkus pabilug---
Tela-batyang kulkul O malating saug;
Ketang  lugal aita karin ya mebaldug
Ing paninapan  kung batwin ning panirug.

King malating saug tambing keng tiglusan
Ing  menabung batwin ning banuang  katasan;
Karing aduang palad malale sepupwan
Layun maratna keng pekalawan-lawan.


  
Oini ing Batwin kong sakdal king luningning
A mekipatlalu king leguan at santing;
Ngening atagpwan ke ni ala yang ningming
Karing kakung palad--- abu yang matuling!

Oita ing batwin ning taguimpan ku't tula
King tyup na ning angin  linimpad, mewala
Makanian ya pala ing ningning at sala
Matuling yang abung muli mu king ala!

Copyrighted 2005**************
