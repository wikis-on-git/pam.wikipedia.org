Ing  Kanakung Batwin
Neng: Renato B. Alzadon

Dinalit kung kanta king kayaktanganan<br/>
Dimdam ne ning Batwin kung panaguimpanan;<br/>
Migpatagusgus ya king  keyang tatalnan---<br/>
Sinulad a sutlang pipaglambitinan.

Kabang magbaba ya eku bisang kurap<br/>
Eku patdan mata gugulis nang kislap<br/>
Pigaganakan kung,  kalupa ning undap,<br/>
Kabud ne mu mapda, king misan a kisap!

Kabang titipa yang atmu kasalusu<br/>
Magbabo ing tula king ubud ning pusu;<br/>
Lidlad kong palad ku layun menigapu<br/>
Manyawad upayang akung makasapu.

Dapot, kalmang siwal,  karin ya memaltuk<br/>
Ketang tungatung na ning matas a bunduk;<br/>
Kambe ning lipatung mamaping lulutuk<br/>
Ya ing lulun-lulun  a maputlang-asuk!

Uyab na ning sintang king pusu misinsin<br/>
Minta ku king bunduk ban ukyatan ke pin;<br/>
Bakeng pagdulapan  nung nuya man karin<br/>
King matas a bunduk ing tinipang batwin.

Kanian ku no yatyat ding kanakung  gamat<br/>
At pigmulan ku ne itang pamanukyat;<br/>
Ing kakung katawan kinatmu yang  sugat<br/>
Dapot sindu ku rin ing pamangalawat..

E mekatipilan bigsu ku menabu<br/>
Pablasang nung misan ing dulum milalu;<br/>
Itang Indung Bulan a  kaku susulu<br/>
Agagawa napang kanaku  magtampu.

Aldo malabab ne dane ning Alaya<br/>
Tungatung  ning bunduk iniang dasnan ku ya;<br/>
Agad  penintun ke a nung nukarin ya<br/>
Ing maslag nang batwin ning kakung ligaya.

Ketang kalibudtan ning alkus pabilug---<br/>
Tela-batyang kulkul O malating saug;<br/>
Ketang  lugal aita karin ya mebaldug<br/>
Ing paninapan  kung batwin ning panirug.

King malating saug tambing keng tiglusan<br/>
Ing  menabung batwin ning banuang  katasan;<br/>
Karing aduang palad malale sepupwan<br/>
Layun maratna keng pekalawan-lawan.

Oini ing Batwin kong sakdal king luningning<br/>
A mekipatlalu king leguan at santing;<br/>
Ngening atagpwan ke ni ala yang ningming<br/>
Karing kakung palad--- abu yang matuling!

Oita ing batwin ning taguimpan ku't tula<br/>
King tyup na ning angin  linimpad, mewala<br/>
Makanian ya pala ing ningning at sala<br/>
Matuling yang abung muli mu king ala!

{{DEFAULTSORT:Kanakung Batwin}}
[[Category:Renato Alzad√≥n]]
[[Category:Ding batuin]]
[[Category:Kawatasan]]
