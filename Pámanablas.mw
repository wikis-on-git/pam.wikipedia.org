Ing Pamaghiganti
Neng Renato B. Alzadon

Tinipa la patag dening taga-bunduk
Karas da king baryu atmo pali buntuk;
Mipabaluan tamung tanak na at subuk
Ipaghiganti re ing mal tang pamuntuk!

Agpang mo karela ala lang kabaluan
King pangawala na ning Kapitan Roldan;
Ngara karing anggang taung menungkulan,
Ing Kapitan ayni yang dapat luguran.

Ngara pa karas king ugali at dapat
Ing Kapitan Roldan ala yang katapat;
Ing lugud na king Dios malabab at tapat,
Nung mangamanu ya, atmu pangasampat.

Nya ngara nung nu re diklut pepasaken
Ken tala tambangan at gisanan paten;
King barang tangalan ding maldang memalen
Daramdaman taya ing aklis ning Balen.

Byernis gatpanapun king bayung  Eskuela
Y koronel Gumban biglang dinatang ya;
Ding tau king baryu pepayaus nala
Atin yapin kanung mensaji karela.

Ngana ning Koronel:  labis kung kelungkut
Ing kapitan Roldan kabud da nya dimput;
Ding guinawa kanian dapat lang mabagut
Panintunan mila nula man salikut.

Kening depatan da ding taung marawak
Antimong aku nang karelang inakdak;
Pablasang daya ke bilang kamag-anak
Ing Kapitan Roldan anti ke mong anak.


Detang paka-patig kalako da kanian
Bulung-bulung tamu at milalawayan;
Balu tang mausta aldo lang panayan
Mamaksing king baryu ing matning labanan.

At misan a aldo miglapitpit lapin
AK 47,  automatic carbin.
Miglagapak la ding  Armalite M 16.
Pakasakab-dukmu tamung alang sapin.

Mikit ing akbungan, mikit ing panagkas
At alang patugut ing syuk da ding balas;
Ing balang lapitpit agad atin ablas 
Mate na nung mate alang bisang matras.

Karing anggang laban a tengalan tana
Ing labanan ayni maka-aliwa ya;
Uling balang panig ing atyu king lub da
Ing pamaghiganti king parsalaman da.

Keng lub da ding kilual pete re ding PC
Keng lub da ding PC Hukbu lang dinali;
Ngening ing tutu na metung man kareti
Alang makibalu king tutung  milyari.

Era naman balu nung tutung mete ne
Guewa reng sandalan ipagjiganti re;
Ing pamaghiganti dakal ya a pate
Pati ding memaryung epa batu bale.

Ing labanan aini maguing aral ya sa
Lalu na karetang tatalan sandata;
Ing pamahiganti a bunga na ning mua
Bubulagan  nala ding matang masala.

Ing kapitan Roldan pilming ena buri
Ing e biru-birung  dayang tinulari
Uling king dayang yan ing makipasari
Ing ke-alan isip a pamaghiganti.

********************************
roldan,1978/revised 05
