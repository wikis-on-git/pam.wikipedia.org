Ing Pamaghiganti<br>
Neng Renato B. Alzadon<br>

Tinipa la patag dening taga-bunduk<br>
Karas da king baryu atmo pali buntuk;<br>
Mipabaluan tamung tanak na at subuk<br>
Ipaghiganti re ing mal tang pamuntuk!<br>

Agpang mo karela ala lang kabaluan<br>
King pangawala na ning Kapitan Roldan;<br>
Ngara karing anggang taung menungkulan,<br>
Ing Kapitan ayni yang dapat luguran.<br>

Ngara pa karas king ugali at dapat<br>
Ing Kapitan Roldan ala yang katapat;<br>
Ing lugud na king Dios malabab at tapat,<br>
Nung mangamanu ya, atmu pangasampat.<br>

Nya ngara nung nu re diklut pepasaken<br>
Ken tala tambangan at gisanan paten;<br>
King barang tangalan ding maldang memalen<br>
Daramdaman taya ing aklis ning Balen.<br>

Byernis gatpanapun king bayung  Eskuela<br>
Y koronel Gumban biglang dinatang ya;<br>
Ding tau king baryu pepayaus nala<br>
Atin yapin kanung mensaji karela.<br>

Ngana ning Koronel:  labis kung kelungkut<br>
Ing kapitan Roldan kabud da nya dimput;<br>
Ding guinawa kanian dapat lang mabagut<br>
Panintunan mila nula man salikut.<br>

Kening depatan da ding taung marawak<br>
Antimong aku nang karelang inakdak;<br>
Pablasang daya ke bilang kamag-anak<br>
Ing Kapitan Roldan anti ke mong anak.<br>


Detang paka-patig kalako da kanian<br>
Bulung-bulung tamu at milalawayan;<br>
Balu tang mausta aldo lang panayan<br>
Mamaksing king baryu ing matning labanan.<br>

At misan a aldo miglapitpit lapin<br>
AK 47,  automatic carbin.<br>
Miglagapak la ding  Armalite M 16.<br>
Pakasakab-dukmu tamung alang sapin.<br>

Mikit ing akbungan, mikit ing panagkas<br>
At alang patugut ing syuk da ding balas;<br>
Ing balang lapitpit agad atin ablas<br> 
Mate na nung mate alang bisang matras.<br>

Karing anggang laban a tengalan tana<br>
Ing labanan ayni maka-aliwa ya;<br>
Uling balang panig ing atyu king lub da<br>
Ing pamaghiganti king parsalaman da.<br>

Keng lub da ding kilual pete re ding PC<br>
Keng lub da ding PC Hukbu lang dinali;<br>
Ngening ing tutu na metung man kareti<br>
Alang makibalu king tutung  milyari.<br>

Era naman balu nung tutung mete ne<br>
Guewa reng sandalan ipagjiganti re;<br>
Ing pamaghiganti dakal ya a pate<br>
Pati ding memaryung epa batu bale.<br>

Ing labanan aini maguing aral ya sa<br>
Lalu na karetang tatalan sandata;<br>
Ing pamahiganti a bunga na ning mua<br>
Bubulagan  nala ding matang masala.<br>

Ing kapitan Roldan pilming ena buri<br>
Ing e biru-birung  dayang tinulari<br>
Uling king dayang yan ing makipasari<br>
Ing ke-alan isip a pamaghiganti.<br>

********************************
roldan,1978/revised 05
