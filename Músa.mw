

King Musa ning Taguimpan Ku
Neng Renato B. Alzadon



Kaministilan kang ayan,  O Musa  ning taguimpan ku
Kaministilan kung sabian  ika pin ing palsintan ku;
Nung ika ing kakung sinta, ninu naman palsintan mu?
Nung ing pusu ku kekaya, kenu neman ing pusu mu ?


Nung emu man mosa tula  sintang daraun ku keka
Nung  sikwil mu mang mistula  poesia kung  yampang keka;
Palsintan da ka pa mu rin, ing lugud ku alang angga
Palsintan ku ika mu rin keti sulip angga banua.


Karing kakung poesia ,ikang kakung ampanganan
Karing daralit kung kanta, ikang  kakung parikilan;
Balang  jardin kung sambitlan, ikang Rosa king mulajan
Balang  banua kung bangguitan, ikang batwin king katasan.


Pagumasdan me yang aldo  neng saslag ya  king  alaya
Pagumasdan me yang dagat  neng uman ne ing  aplaya;
Malabab  a sinag aldo  ing kanakung pamalsinta
Malalam a dayatmalat  ing kanakung lugud keka.


Eme asagka yang batis king pamunta na king  ilug
Eme abawal yang ilug  king dagat bisa yang talbug;
Eme asagka ing aklis  kening salu kung kakarug
Eme abawal ing kutug  kening pusung mapanirug.


Kening bie ku ikang Alpa, mula ka king pamigunam
kening  bie ku  Omega ka , sepu  ning bie mipagkalam.
Nung mate ku atyu keka,  ikang diwa  ku't panamdam
Nung mie ku uli mu sinta, ikang bie ning bie kung dinam.

(Ing poesya asonansya yang malikmatang kawatasan)
Copyrighted 05
****************************************
