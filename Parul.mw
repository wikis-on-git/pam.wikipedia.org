Ing '''parul''' ([[Espanyol (amanu)|Espaniol]]: ''farol de Navidad'', ''farol navideño'') metung yang típu ning sulu popular tung [[Pasku]].

==King kawatásan==
"Ing Parul a Pusu" ing títulu ning isa karing [[poema]] king [[Kapampangan (amanu)|amánung Kapampángan]] ning talasúlat a [[Filipinas|Filipínung]] i [[Renato Alzadón]].

Papasku nanaman......!<br/>
King tulid nang eran nitang bale gipu,<br/>
Ati ne na naman<br/>
Makasabit karin ing Parul a Pusu;<br/>
Kasuyung melakwan<br/>
Panyatang ning silim, sisindyan ne sulu<br/>
Tanda ning panayan<br/>
Na ing pamagbalik ning mutyang dinayu........<br/>
Sasakali man,<br/>
Kabud ne mu datang ketang ena balu,<br/>
King balitang eran,<br/>
Ding banyagang bitis, ela mitalabu!

Papasku kanita,<br/>
King kapagnasan dang kumit bie manawa<br/>
Meko yang irug na<br/>
Tinggap ne ing obra king aliwang kuta;<br/>
Pamisulatan da<br/>
kabang bayu-bayu madalas, madiwa<br/>
O'  kelambatan na<br/>
Ing datang ding sulat, malagad, bihira<br/>
Angga king alana.......<br/>
Bitasang alanang miras a balita,<br/>
Ene mekibat pa<br/>
karing kayang sulat ing dinayung mutya.

Papasku pa naman.....<br/>
Dinatang ing bagyu, kabud-abud na mu<br/>
Angin yang masikan<br/>
Ing mamius manugun ketang bale gipu;<br/>
Kalulung melakwan<br/>
Darala na mekad ning dusang milalu<br/>
Mibagyuan ya naman<br/>
Kabud nya mipase...masaspak ya salu.<br/>
Ala yang keliwan<br/>
king megising parul ing pirat nang pusu......<br/>
Ala yang keliwan<br/>
King mipdang inawa itang mipdang sulu.

Nung nukarin ya man<br/>
King disyertung asul ing dinayung mutya<br/>
Agyang saglit muman<br/>
Ing likuan nang pugad aganaka ne sa;<br/>
O' nung sakali man<br/>
Ing sadyang tuknangan datang ya king diwa<br/>
Aisip na mu man<br/>
Panaun ding Parul...panaun ning saya;<br/>
O'  tulid ning eran......<br/>
Ing Parul a Pusu eya pa mibaba<br/>
Yang palatandanan<br/>
King pirat nang pusu ning kaladuang mipda!

[[Category:Kristianismu]]
