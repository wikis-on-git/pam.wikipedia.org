ING DALIT NING DUTUNG
Neng: Renato B. Alzadon

Dinatang ing dimla. Mengari kung dutung<br>
A pakakalale mamako salilung;<br>
Ining malimpuyut a angin a bibiung<br>
Paglaputan no ding maputla kung bulung;<br>
At ing kakung aldo lalon keng dudulung,<br>
Magpampan king bunduk nung nuya magkanlung;<br>
King panga-ungle ku dili kung bubulung:<br>
?Sasalpantaya ku king kaku Miniaklung.?<br>

Limbug ne ing aldo. King keralumduman<br>
Ikit kong kinislap ding sulung paritan;<br>
King pangarate ku king kakung pagkeran<br>
Dutung kung mipase bigbugan ning uran;<br>
Babad ya king pawas ing kakung katawan<br>
Bistaman ing dimla mangutkut king laman;<br>
At daramdaman ko ding mibubulungan<br>
King banyagang dila o salitang dayuan.<br>

Ena man melambat ing banyagang dila<br>
Tinabi ning kantang kipnuan king upaya;<br>
At itang magkantang malambing siwala<br>
Ya ing mal kung indung kaku magtumaila;<br>
At kaibat ning kanta itang mal kung ibpa<br>
Ya ing mengi-gale poesiang pikudta;<br>
O! wa, kasampat na, dala keng miragsa<br>
Ing pakamalan kung sisuan a salita.<br>

Biglang menajimik. Ing sabla migdatun;<br>
Tinuknang ing angin a mamius manugun;<br>
Ing uran, selisian ning payapang ambun;<br>
King dagat, maniaman a tudtud ing alun;<br>
Mipda no musika detang maglimayun,<br>
Mipda no plegarias ding pusung magmalun?<br>
Dutung kung siniklod? minuma king gabun<br>
Nung nuku menibat? nung nu ku matambun.<br>

Ketang maninyud kung melipang a male<br>
Gagato antimo yang mepakling dangwe;<br>
Ing nandin dimdam kung siguk a manene<br>
Meguing sambitan ya't matning tagulele?<br> 
"Oyan, balen Capas ing anak mung tune<br>
Ing pagmaragul mung Poeta mete ne<br>
O, ninu pa ngening sumulat, migale<br>
Kapurian king Ibpa king grasya nang babie.?"<br>

"Nung abasa yula ding kasulatan na,<br>
King lagyu na ning Dios babie lang ligaya;<br>
Pablasang king balang grasyang tanggapan na<br>
Ing pasalamat na susukdul king banua;<br>
Dapot ing lalu pang makayama-yama<br>
Sinulat no deti king amanung mana;<br>
Ban nung atin iyas karing kalamnan na<br>
Ding kapatad, ilang manakit mumuna."<br>

Ding makapaligid, mangadi no kanian,<br>
Aku king bili ku mangadi ku naman,<br>
Aduan ku king ibpa dinan neng sikanan<br>
Ing matbud kung pusung biglang misalunan;<br>
"Dios ko at Guinu ko, o nanan meng kunan<br>
Salunan kung pusu, daya yamut laman?<br>
Wari't paintulut mung mibawi ya't sikan<br>
Ing balang pintig na kasalpantayanan!?<br>

"King bale mu Guinu" king matas a banua<br>
Aldo o bengi man mipaligayan ka;<br>
Ngening ati no ken ding Santo at Santa<br>
Nanan me pa Guinu ing kakung kaladua?<br>
Dapot keti sulip, ditak lang Poeta<br>
Ding king mal mung lagyu pupuri?t sasamba;<br>
Inia paintulut mung sikan kupa sana<br>
King barakang samban king kakung poesia?.<br>

At kanita murin, dimdam kung melaput<br>
Ing aguing babagwang kaku mengulaput,<br>
At inyang milaya ku king pangasaput<br>
Dimdam keng minawa ing salung mepuput;<br>
Ining mainang daya, migising, kinimut?<br>
Pitabi-tabi na ing sinagkang lumut;<br>
Wari sa keng dutung, karing kakung yamut<br>
Minagus ing sibul a nandin migkaimut.<br>

Ding nandin mangadi anti lang migpampan,<br>
Ing banyagang dila dimdam kune naman;<br>
King panintindi ku karelang sasabian <br>
Menagumpe la king karelang depatan;<br>
Mapilan mung aldo ing kakung panayan,<br>
At nung ala murin lunto kasangkanan<br>
Lumual naku't muli king kakung tuknangan.<br>
Ban karin paimawi at magpakasikan.<br>

King kakung tuknangan dakal lang saguli<br>
Ding meko linabas bayu ku mibawi;<br>
Mapilan pang dalo 'nyang aldo mapali<br>
Ing gilas ning diwa dinatang, sinubli;<br>
Maintun lang paniulat ding kakung taliri<br>
Sabik lang migale ding kanakung labi;<br>
Ban king kawatasan idalit kung matni<br>
Malugud ya ing Dios karing kayang sapni.<br>

Ing diwang poeta ing aldo migkanlung<br>
Mispak ya't minukiat king bayung tungatung;<br>
Ing dalit-pangadi ning pusung daralung<br>
Dela na ning angin karing balang bubung;<br>
Ing dalit a pagas ngeni ene bulung<br>
Kasing katni ne ning kampanang mepaktung?<br>
King bayang maramdam ing Dalit Ning Dutung:<br>
"Sasalpantaya ku king kaku Miniaklung."<br>
