Y Jose Paciano Laurel y Garcia mibait ya ketang Marso 9,1891 at meangu ing bie na ketang Nobyembre 6, 1959. Ya ing metunggue Pamuntuk ning telakad da ding Japon a Republika na ning Pilipinas ibat king 1943 anggang 1945.

Talambye

Mibait ya Y Jose P. Laurel ketang Marso 9, 1981 king balen na ning Tanauan a ngeni Syudad Tanauan , king kaukuman na ning Batangas. Ding pengari na ilapin di Sotero laurel at Jacoba Garcia.

Inyang mama-maintau ya,  ya ing mipagbintangan  mekamate king karibal nang magnasa king  dalagang sinta na. Kabud meyari ya king pamag-aral nang batas, pekipaglaban ne ing kasu na, at mipa-alan yang sala.

Inari neng Laurel ing titulu na king abugasya king Unibersidad ning Pilipinas inyang 1915, king Escuela de Derecho inyang 1919, at king Unibersidad na ning Yale ketang 1920. Meguing Kalihim ne ning Interior inyang 1922, dapot migdimitir ya kambe ding kapanalig na inyang 1923 pauli na ning kapanutulan nang Leonard Wood, ing Amerikanung Gobernador Heneral.  Inyang 1925, miyalal yang  lukluk king Senado ning Pilipinas. Inyang mitatag ne ing Commonwealth of the Philippines, mepili yang metung karing Hukum na ning Korte Suprema. 

Kaibat ning pataksil nang pamamomba ning Japon king Pearl Harbor inyang Kaduang Guerang Pang-meto yatu, Y Laurel yang titukan nang manatili king Menila ning Pamuntuk a Manuel L. Quezon a tinimplad king Koregidor, layun tinaglus Amerika ban ibubu ne ing Kapamahalan ning bansa king aliwang lugal.  Pauli na ning masanting nang pamakiutus Laurel karing manungkulan a Japon, antimo ing pamagaral na ning anak na king Imperial Akademya Militar ning Tokyo at ing pamananggap na king Pandangal a titulung Doctoral ning Unibersidad ning Tokyo,  meguing maragul neng puhunan bayang  matimawang makipag-ugnayan karing atyu king upayang Japon a sasakup king bansa.   

 
Y Laurel metung ya karing titukan na ning Armadang Imperial ning Japon a sasakup na king bansa ban mangitatag Kapamahalan Pambansa. Iti, makapauli king kabaluan da ne Y Laurel, at Y Laurel naman tinggap nang maniaman king lub na ing sumuyu lalam na ning Administrasyon na ning Militaryang Japon ning Pilipinas at mike ya king tungkulan inyang 1942 anggang 1943. Makanian man, inyang 1943, yang miyalal a Pamuntuk na ning bansa.  Mekataduang ukdu, kabang atyu king tungkulan, pignasan deng paten ding Gerilya ning Pilipinas, dapot eya mete, at kinayap la ding mebaril nang sugat. Meguing kasangkapan ya Y Laurel ban mamilatan, mamingua, at magmanman salang king bengisan ning tuntunan na ning Militaryang Japon. Kanitang panaun na ning Kaduang Guerang Pang-meto yatu, ding Japon dakal la ding  makapamisan dang pete Pilipino, ampon sinira kapurian a Pilipina.

Inyang Agosto 15, 1945, sinuku ya ing Japon king Amerika. Dekap de Y Laurel lalam nang utus Heneral Douglas McArthur  ulining pamakisausig na karing Japon. Inyang 1946, ing misampang kasu salang kaya 132 dapat a kataksilan king bansa, dapot enana inarapan uling ing Pamuntuk a Roxas  pepatipa ne ing pambansang kapatawaran inyang 1948. Kinandidatu yang Pamuntuk Y Laurel laban kang Elpidio Quirino inyang 1949, dapot e sinambut. Panyatang na ning tutuking alalan, kabang  atyu ya pa king Senado,  mepili yang lumaban pasibayu, dapot enana tinggap; libe nita, binie na ing kasaupan na kang Ramon Magsaysay. Kalukluk nang Magsaysay,  titukan ne Y Laurel ban manimuna king pamakipagtalamitaman king Amerika, at ing metung karing meguing bunga na ning kapagalan na yapin ing bantug  a Laurel-Langley  Agreement.

Para mo kang Laurel, ing pangapuk na king Senado yang anting malino pawaga king kayang kaniwan, lalu na eya mikasumbagal king pasibayu nang panga-alal king Senado. Migretiru ya king kasuyuan pangbalen ketang 1957, at yang lingunan na ing panyulung na ning Unibersidad ning Lyceum  a telakad da ding pipunan na. Ketang 1959,  king tibuan nang balen Tanauan, meangu ing bie na ulining sakit king pusu   

Mekiasawa ya Y Laurel kang Pacencia Hidalgo, at mika-syam lang anak.  Keraklan tinalad la king marangle ning politika, antimo Y Jose B. Laurel Jr., Salvador P. Laurel, at Sotero laurel a pawang tinalan matas a katungkulan king kapamahalan ning bansa.
