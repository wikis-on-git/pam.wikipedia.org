Pamagbalik
Neng: Renato B. Alzadon

Ugtung aldo tapat---tajimik king baryu<br>
Ala kang damdaman inge agyang nanu;<br>
Atilu ngan ata king bale deng tau,<br>
Kilung do ngan ata king bale deng asu!<br>

King katajimikan kabud na memaltuk<br>
Tikian ning lagapak at matning lagutuk!<br>
Mikit ing akbungan! Balas la ding sisyuk---!!!<br>
Pakasakab tamung makasubsub buntuk.<br>

Eta mu bubulad. Eta mu sasabi,<br>
Agyang balu tana nung nanung milyari.<br>
Makasane tana king anti kanini:<br>
Milaban no naman ding Hukbu at PC.<br>

Penapenandit mu ing tangking kukurug<br>
Ya ing lito-lito king gabun durugdug;<br>
Kabang lilibut yang mamamalipugpug<br>
Anti lang bebewan ding salu tang kakdug.<br>

Biglang menajimik; tinuknang ing akbung<br>
Dinayu ne itang tangking daragundung;<br>
Kanian ya maramdam ing matning galeung!!!<br>
Ketang bale galut, manangis ya’y Bilyung.<br>

Meki-iglo tamung alang pamikunut.<br>
Kaibat ning akbungan, ala tanang takut.<br>
Ing tengalan tamu makapangilabut---!!!<br>
Mebaril ya rugu atyan ing mabuktut.<br>

Libu syam a ralan pitung pulu’t lima<br>
Iniang mapalyari ing trajedyang ita.<br>
Kaibat nang milibing ning kayang asawa.<br>
Y Bilyung, king baryu ene linto lupa.<br>

Ngara ding aliwa minta ya king Cebu,<br>
Ding aliwa naman, king Palawan kanu.<br>
Menga-alilan no dening gugubyernu<br>
Bitasang aliya siniput king baryu.<br>

Kaibat ning panaun ning pamanajimik<br>
Mibalik no naman ding tropang mabagsik;<br>
Itang kaselanan  kabud na migbalik;<br>
King pamagbalik na, mataram ya pitik.<br>

Banda king Pangulu atmu na kagulu<br>
Dakal no na naman pamaten dang tau.<br>
Lalto makalunus itang Ortelanu<br>
Eta makabiling pale ampon atbu.<br>

Eta pa mibawi king pamagkasakit<br>
Magbalik na naman ing pamamalipit.<br>
Ala tang keliwan karing makasipit<br>
Pilatan ding aduang batung mipamitpit.<br>

Ngara ding makatua---detang mekatanda<br>
Ketang panaun na ning salwakan daya:<br>
Obat kaya rugo etana sinawa<br>
King pane patayan at pamanganyaya.<br>

Oyan, ing patayan mengari yang bagyu<br>
Papunta ya keni king kekatang baryu;<br>
Magdatun no naman king bale deng tau,<br>
Magkulung no naman king bale deng asu.<br> 

At misan a aldo kabud na memaltuk!<br>
Milaban no naman ding PC at ding Huk;<br>
Batang mipanginlag king balas a sisyuk<br>
Pakasakab tamung makasubsub buntuk.<br>

Ati ne na naman ing Tangking kakarag<br>
Anti yang manintun bale pamaliswag;<br>
Anggang e dinayu aliya mepagpag<br>
Ing sindak king lub da ding salung kakabag!<br>

Penapenadit mu ala nang akbungan<br>
Ala tamung takut linague king dalan;<br>
Buri tang abalu nung ninu la’t pilan<br>
Ding miragsang mete king pamibarilan.<br>

Karetang miragsa keni king padulung,<br>
Kabud tana atin akilalang metung;<br>
Inia pala keni marakal ing akbung<br>
Tidtaran deng balas Y KUMANDER BILYUNG---!!!<br>

[[Category:Renato Alzadón]] [[Category:Kawatasan]]
